---
author-meta:
- John Doe
- Jane Roe
date-meta: '2019-12-19'
header-includes: "<!--\nManubot generated metadata rendered from header-includes-template.html.\nSuggest improvements at https://github.com/manubot/manubot/blob/master/manubot/process/header-includes-template.html\n-->\n<meta name=\"dc.format\" content=\"text/html\" />\n<meta name=\"dc.title\" content=\"MOZAK I UM: OD ELEKTRI\u010CNIH POTENCIJALA DO SVJESNOG BI\u0106A\" />\n<meta name=\"citation_title\" content=\"MOZAK I UM: OD ELEKTRI\u010CNIH POTENCIJALA DO SVJESNOG BI\u0106A\" />\n<meta property=\"og:title\" content=\"MOZAK I UM: OD ELEKTRI\u010CNIH POTENCIJALA DO SVJESNOG BI\u0106A\" />\n<meta property=\"twitter:title\" content=\"MOZAK I UM: OD ELEKTRI\u010CNIH POTENCIJALA DO SVJESNOG BI\u0106A\" />\n<meta name=\"dc.date\" content=\"2019-12-19\" />\n<meta name=\"citation_publication_date\" content=\"2019-12-19\" />\n<meta name=\"dc.language\" content=\"hr-HR\" />\n<meta name=\"citation_language\" content=\"hr-HR\" />\n<meta name=\"dc.relation.ispartof\" content=\"Manubot\" />\n<meta name=\"dc.publisher\" content=\"Manubot\" />\n<meta name=\"citation_journal_title\" content=\"Manubot\" />\n<meta name=\"citation_technical_report_institution\" content=\"Manubot\" />\n<meta name=\"citation_author\" content=\"John Doe\" />\n<meta name=\"citation_author_institution\" content=\"Department of Something, University of Whatever\" />\n<meta name=\"citation_author_orcid\" content=\"XXXX-XXXX-XXXX-XXXX\" />\n<meta name=\"twitter:creator\" content=\"@johndoe\" />\n<meta name=\"citation_author\" content=\"Jane Roe\" />\n<meta name=\"citation_author_institution\" content=\"Department of Something, University of Whatever\" />\n<meta name=\"citation_author_institution\" content=\"Department of Whatever, University of Something\" />\n<meta name=\"citation_author_orcid\" content=\"XXXX-XXXX-XXXX-XXXX\" />\n<link rel=\"canonical\" href=\"https://fpehar.github.io/manupsy/\" />\n<meta property=\"og:url\" content=\"https://fpehar.github.io/manupsy/\" />\n<meta property=\"twitter:url\" content=\"https://fpehar.github.io/manupsy/\" />\n<meta name=\"citation_fulltext_html_url\" content=\"https://fpehar.github.io/manupsy/\" />\n<meta name=\"citation_pdf_url\" content=\"https://fpehar.github.io/manupsy/manuscript.pdf\" />\n<link rel=\"alternate\" type=\"application/pdf\" href=\"https://fpehar.github.io/manupsy/manuscript.pdf\" />\n<link rel=\"alternate\" type=\"text/html\" href=\"https://fpehar.github.io/manupsy/v/918655a0f1c0583a241ddd07590650d365114119/\" />\n<meta name=\"manubot_html_url_versioned\" content=\"https://fpehar.github.io/manupsy/v/918655a0f1c0583a241ddd07590650d365114119/\" />\n<meta name=\"manubot_pdf_url_versioned\" content=\"https://fpehar.github.io/manupsy/v/918655a0f1c0583a241ddd07590650d365114119/manuscript.pdf\" />\n<meta property=\"og:type\" content=\"article\" />\n<meta property=\"twitter:card\" content=\"summary_large_image\" />\n<link rel=\"icon\" type=\"image/png\" sizes=\"192x192\" href=\"https://manubot.org/favicon-192x192.png\" />\n<link rel=\"mask-icon\" href=\"https://manubot.org/safari-pinned-tab.svg\" color=\"#ad1457\" />\n<meta name=\"theme-color\" content=\"#ad1457\" />\n<!-- end Manubot generated metadata -->"
keywords:
- mozak
- umg
- "elektri\u010Dni potencijal"
- "svjesno bi\u0107e"
lang: hr-HR
title: "MOZAK I UM: OD ELEKTRI\u010CNIH POTENCIJALA DO SVJESNOG BI\u0106A"
...






<small><em>
This manuscript
([permalink](https://fpehar.github.io/manupsy/v/918655a0f1c0583a241ddd07590650d365114119/))
was automatically generated
from [fpehar/manupsy@918655a](https://github.com/fpehar/manupsy/tree/918655a0f1c0583a241ddd07590650d365114119)
on December 19, 2019.
</em></small>

## Authors



+ **John Doe**<br>
    ![ORCID icon](images/orcid.svg){.inline_icon}
    [XXXX-XXXX-XXXX-XXXX](https://orcid.org/XXXX-XXXX-XXXX-XXXX)
    · ![GitHub icon](images/github.svg){.inline_icon}
    [johndoe](https://github.com/johndoe)
    · ![Twitter icon](images/twitter.svg){.inline_icon}
    [johndoe](https://twitter.com/johndoe)<br>
  <small>
     Department of Something, University of Whatever
     · Funded by Grant XXXXXXXX
  </small>

+ **Jane Roe**<br>
    ![ORCID icon](images/orcid.svg){.inline_icon}
    [XXXX-XXXX-XXXX-XXXX](https://orcid.org/XXXX-XXXX-XXXX-XXXX)
    · ![GitHub icon](images/github.svg){.inline_icon}
    [janeroe](https://github.com/janeroe)<br>
  <small>
     Department of Something, University of Whatever; Department of Whatever, University of Something
  </small>



## Predgovor

U trenutku pisanja ovog predgovora početak je 2019. godine i prošla su dva desetljeća od završetka *desetljeća mozga*, a istraživanja u neuroznanosti sve su zanimljivija. Primjerice, Nobelova nagrada iz fiziologije i medicine za 2014. godinu dodijeljena je za neuroznanstveno *otkriće stanica u mozgu koje sačinjavaju sustav pozicioniranja*. Nagradu su podijelili znanstvenici John O'Keefe, May-Britt Moser i Edvard I. Moser. Postoje i brojne druge spoznaje do kojih se došlo u dvijetisućitima. Primjerice, otkriće zrcalnih neurona s kraja prošlog stoljeća intenziviralo je daljnja istraživanja i razumijevanje njihove uloge u ovom stoljeću. Može se reći da su teme o mozgu doista neiscrpne. Istraživanja razlika muškog i ženskog mozga još su uvijek aktualna, s tim da novija istraživanja potvrđuju da su razlike među spolovima manje nego što se nekad mislilo. U fokusu su znanstvenih istraživanja i pitanja kako se motivacija manifestira na neuronskoj razini, tj. u snazi sinaptičkih veza među neuronima. Prisutnost alfa-valova tijekom meditiranja se, prema rezultatima recentnijih istraživanja, povezuje s mentalnom dobrobiti. Konkretnije, povećanje udjela alfa-valova povezano je s kreativnim mišljenjem i reduciranjem depresije. Fizička aktivnost također je povezana s funkcioniranjem mozga. Točnije, poboljšanja su vidljiva u samom zdravlju mozga, ali i u povećanoj kognitivnoj fleksibilnosti kod starijih osoba zbog bolje integracije bijele tvari, odnosno neuronskih vlakana. Većina navedenih spoznaja iznimno je važna u neuroznanosti i medicini, ali i u drugim područjima, primjerice u psihologiji, pedagogiji, filozofiji i kognitivnim znanostima općenito. Istraživanja mozga toliko su uznapredovala da danas nema ni jedne teme u suvremenoj psihologiji o kojoj se ne bi mogla pronaći barem djelomična neuronska osnova koja daje suvisla i detaljna objašnjenja za opisane psihološke fenomene. Stoga je danas više nego prije potrebno da suvremeni studiji psihologije integriraju spoznaje iz područja neuroznanosti u većinu kolegija. Isto bi se moglo preporučiti i drugim društvenim i humanističkim studijima poput filozofije, sociologije i pedagogije. U stjecanju znanja za studente psihologije više nije dovoljno da na samom početku studija dobiju uvid u osnovne spoznaje o građi i funkcijama živčanog sustava unutar kolegija koji se nekad zvao fiziološka psihologija (danas biološka psihologija) te da se nakon toga u ponekim kolegijima tijekom daljnjeg studiranja doziva takvo znanje. Spoznaje iz psihologije danas bi se ipak trebale proučavati višerazinski, kako na razini opažljivih fenomena u doživljavanju i ponašanju tako i na razni funkcioniranja živčanog sustava. Razvoj psihologije i neuroznanosti u budućnosti će se sve više preklapati, a navedeno se odnosi ne samo na bazičnu psihologijsku znanost unutar koje je takva integracija uspostavljena već i na primijenjenu psihologiju. Kako bi se nastavnici i studenti na studiju psihologije, ali i na drugim već spomenutim studijima, uhvatili u koštac s takvim izazovima, na raspolaganju su im brojni udžbenici iz osnova neuroznanosti od kojih su mnogi izvrsni. Svakom studentu psihologije preporučili bismo da što prije pročita barem jedan od takvih udžbenika u cjelini. Međutim, suvremeni trendovi optimizacije nastavnog procesa ograničavaju maksimalnu količinu gradiva na svakom kolegiju, što u konačnici može dovesti do problema s upotrebom jako detaljnih udžbenika. Mnogi od udžbenika iz neuroznanosti preglomazni su i predetaljni i kao takvi više su namijenjeni studentima medicine i neuroznanosti nego studentima psihologije. Naime, takvi udžbenici pokrivaju gotovo sve teme koje se tiču mozga, a za određeni kolegij u studiju psihologije bitno je tek nekoliko tema. Takva razina detaljnosti može biti za studenta demotivirajuća i stoga se javila ideja o izboru odabranih tema iz neuroznanosti koje su korisne i zanimljive studentima psihologije, a vjerojatno i drugim studentima iz područja društvenih znanosti i humanistike. Cilj nam je stoga bio prikazati odabir istaknutih tema koje se danas izučavaju u psihologiji i neuroznanosti s naglaskom na rezultate novijih istraživanja, od kojih jedan dio proizlazi i iz primjene suvremenih tehnika oslikavanja mozga. Knjigu čini deset poglavlja. Prvo poglavlje bavi se živčanim sustavom, funkcijama različitih područja središnjeg živčanog sustava i obogaćeno je prikazima poznatih studija slučajeva ljudi s različitim oštećenjima mozga. U drugom poglavlju prikazana je elektroencefalografija kao jedna od najčešće korištenih metoda u proučavanju mozgovnih procesa. Treće poglavlje bavi se evolucijom mozga. U tom poglavlju čitatelj će se susresti s odgovorima na pitanje smanjuje li se mozak modernog čovjeka i koji bi mogli biti razlozi tomu. Četvrto poglavlje bavi se jednim od najtvrdokornijih neuromitova, mitom o 10 % iskorištenog mozga. Čitatelj ima priliku doznati kako je nastao mit, zašto ljudi vjeruju u psihološke i neuromitove općenito kao i specifično u ovaj mit. U poglavlju su također detaljno izloženi argumenti koji ga pobijaju. Vid je najvažnije ljudsko osjetilo i oko 80 % naših svakodnevnih aktivnosti posredovano je upravo njime. Peto poglavlje donosi informacije kako funkcionira prostorni vid, koji su drugi zadatci vidnog sustava te u kojim se sve područjima mozga obrađuju vidne informacije. Šesto poglavlje uvodi čitatelja u područja mozga koja sudjeluju u deklarativnom pamćenju, prikaze studija slučajeva te suvremena istraživanja pamćenja koja se temelje na tehnikama vizualizacije ljudskog mozga. Sedmo poglavlje bavi se jezikom, dijelovima mozga koji procesiraju jezičnu informaciju, afazijama, načinima ispitivanja lokalizacije jezičnih funkcija te kako učenje stranog jezika utječe na mozgovne strukture. Osmo poglavlje bavi se fenomenom svijesti. Čitatelju pruža uvid u načine istraživanja svijesti, njezina opća obilježja i neuronske korelate. Deveto poglavlje posvećeno je mozgovnim procesima, hormonima i neuroprijenosnicima koji su uključeni u različite aspekte ljudske seksualnosti. To poglavlje pruža uvid u suvremena istraživanja neurokemijskih procesa koji se događaju u različitim stadijima romantične ljubavi: stadij požude i privlačnosti, stadij zaljubljenosti, stadij privrženosti i stadij prekida ljubavnog odnosa. Deseto poglavlje daje pregled istraživanja iz područja političke neuroznanosti. Radi se o mladoj znanstvenoj disciplini koja posljednjih desetak godina učvršćuje svoju poziciju u znanosti.

Knjiga je zamišljena kao dodatni udžbenik za veći broj kolegija na studiju psihologije. Kao takva trebala bi proširiti znanja studenata u odnosu na bazične teme koje su pokrivene temeljnim udžbenicima koji su zadani kao obvezna literatura unutar nekog kolegija. Knjiga koja se ispred vas nalazi trebala bi omogućiti kvalitetniju integraciju znanja te potaknuti studenta na daljnje istraživanje teme u sklopu seminarskih obaveza ili vlastitom unutarnjom motivacijom za stjecanjem znanja. Među predloženim kolegijima na studiju psihologije ovu knjigu preporučujemo kao dodatnu literaturu za sljedeće kolegije: Biološka psihologija, Psihologijska metodologija, Osjeti i percepcija, Kognitivna psihologija, Psihologija pamćenja, Psihologija učenja, Psihologija mišljenja, Psihologija jezika, Ličnost, Psihologija seksualnosti, Socijalna psihologija, Mjerne tehnike u psihofiziologiji, Klinička psihologija, Razvojna psihologija. Izbor tema za ovu knjigu došao je direktno iz psihologijske predavačke struke. Praktički svi suradnici, odnosno autori pojedinih poglavlja, sveučilišni su profesori, nastavnici i predavači za razne psihologijske kolegije i svaki od njih se u svojim predavanjima stalno ili barem povremeno dotiče neuroznanstvenih tema. Dakako, izbor naših tema nije potpun, niti može biti, s obzirom na iznimno velik broj neuropsiholoških tema. Odabrane teme svakako su među istaknutijima ako se kao kriterijem poslužimo iskustvom i odabirom stručnjaka u specifičnim kolegijima.

Zahvaljujemo našim kolegama, autorima poglavlja na odabiru relevantnih tema i vrlo uspješnoj suradnji u svakoj fazi našeg zajedničkog rada. Također zahvaljujemo i našim kolegama recenzentima dr. sc. Draženu Domijanu, dr. sc. Ani Slišković i dr. sc. Ivani Hromatko na vrlo korisnim sugestijama i prijedlozima koji su utkani u sadržaj knjige. Toplo zahvaljujemo Tomislavu Grzunovu, diplomiranom restauratoru – konzervatoru na ilustracijama živčanog sustava i izradi naslovne stranice. Značajnu zahvalu dugujemo i lektorici Editi Medić, prof.

* Studij psihologije (prema kolegijima):

  * Biološka psihologija: cijela knjiga
  * Osnove kognitivne neuroznanosti: cijela knjiga
  *  Kognitivna psihologija: poglavlja 2, 4, 5, 6, 7, 8
  *  Osjeti i percepcija: poglavlja 2 i 5
  *  Socijalna psihologija: poglavlja 3, 7, 8, 9, 10
  *  Edukacijska psihologija: poglavlja 4, 6, 7, 8
  *  Psihologijska metodologija: poglavlja 2, 4, 5, 7, 8

* Studij sociologije: poglavlja 1, 3, 7, 8, 9, 10
* Studij pedagogije: poglavlja 1, 2, 4, 6, 7, 8
* Studij lingvistike: poglavlja 1, 2, 3, 6, 7, 8, 10
* Studij informacijskih znanosti: poglavlja 1, 2, 3, 5, 6, 7
* Studij filozofije: poglavlja 1, 2, 3, 4, 7, 8, 9, 10.


Konačno, željeli bismo napomenuti da se uredništvo, iako je tražilo od autora da udovolje udžbeničkim zahtjevima, također zauzelo za relativno prohodan stil pisanja. Korištena literatura navedena je u popisu referenci u skladu s APA-inim standardima, dok u samom tekstu nije primijenjen ovaj način citiranja koji je inače uobičajen u znanstvenim člancima. Time je prosječnom čitatelju olakšan kontinuitet čitanja. Također je od autora zatraženo da svoja poglavlja obogate adekvatnim primjerima i anegdotama i time ih učine manje suhoparnim. U komunikaciji s autorima, kao i vlastitim intervencijama u tekst, uredništvo je nastojalo pronaći ravnotežu u poglavljima, i to u gustoći iznesenih spoznaja i detalja, kao i usklađivanju općeg tona knjige. Pritom se ipak pazilo da svako poglavlje zadrži i dio osobnosti i stila pisanja svojeg autora. Na taj način dobili smo ujednačeni niz uzbudljivih priča o mozgu u kojem svaka epizoda o mozgu ima svojeg specifičnog pripovjedača. Nadamo se da smo tekst uspjeli učiniti zanimljivijim i prohodnijim, ne samo studentima psihologije već i širem zainteresiranom čitateljstvu. Vjerujemo da će knjiga ovakvog formata biti interesantna kako studentima drugih društvenih i humanističkih studija tako i širem čitateljstvu koje osjeća uzbuđenje svaki put kad čuje dobru znanstvenu priču. Također se nadamo da smo fleksibilnošću i prohodnošću uspjeli složiti knjigu koja se može čitati i kao popularno-znanstveni tekst. Za nas urednike i autore ove publikacije veliki uspjeh i osobno zadovoljstvo bilo bi ako bi naša knjiga privukla pažnju srednjoškolaca te ih zainteresirala za znanstvenu psihologiju i neuroznanost općenito. Mozak je mnogima od nas, a i nama samima, još uvijek velika nepoznanica. Nevjerojatne i nove spoznaje o načinu njegova funkcioniranja gotovo se svakodnevno otkrivaju. Vrijeme je da uskočimo na neurovlak i da se bolje upoznamo s mozgom i pričama koje ovaj najkompleksniji organ priča o sebi.

Urednici

Nataša Šimić, Pavle Valerjev i Matilda Nikolić Ivanišević

Zadar, veljača 2019.


## O urednicima i autorima

**Dr. sc. Nataša Šimić** zaposlena je kao redovna profesorica na Odjelu za psihologiju Sveučilišta u Zadru. Nositeljica je većeg broja kolegija iz biološke psihologije. Njezini su znanstveni interesi primarno u području biološke psihologije, dijelom i evolucijske psihologije, i uključuju: psihofiziologiju stresa, endokrinologiju ponašanja te vršnjačko i partnersko nasilje. Sudjelovanjem u obilježavanju Tjedna mozga Odjela za psihologiju Sveučilišta u Zadru radi na popularizaciji neuroznanosti.

**Dr. sc. Pavle Valerjev** bavi se eksperimentalnom i kognitivnom psihologijom i prvenstveno je zaokupljen istraživanjima mišljenja, rasuđivanja, donošenja odluka, rješavanja problema, metakognicije i perceptivnih iluzija. Zaposlen je na Odjelu za psihologiju Sveučilišta u Zadru gdje radi kao izvanredni profesor i drži više kolegija iz područja kognitivne psihologije i percepcije te je također voditelj Laboratorija za eksperimentalnu psihologiju. Često kao javni predavač popularizira psihologiju i kognitivnu znanost.

**Dr. sc. Matilda Nikolić Ivanišević** članica je Odjela za psihologiju Sveučilišta u Zadru na kojem je zaposlena u zvanju docenta. Njezini istraživački interesi prvenstveno se odnose na psihofiziologiju, točnije na kardiovaskularnu i kortikalnu aktivnost za vrijeme različitih mentalnih i motoričkih radnji. Nastava koju izvodi vezana je uz metodologiju, mjerne tehnike u psihofiziologiji te stres u radu. Aktivna je u obilježavanju Tjedna mozga, ali i ostalih aktivnosti kojima je cilj popularizacija znanosti i Odjela, odnosno Sveučilišta u Zadru (Tjedan psihologije, Otvoreni dan Sveučilišta).

**Dr. sc. Igor Bajšanski** izvanredni je profesor na Odsjeku za psihologiju Filozofskog fakulteta Sveučilišta u Rijeci. Nositelj je kolegija iz područja kognitivne psihologije i psihologije učenja, a predaje i izborni kolegij Psihologija svijesti. Njegovi su znanstveni interesi u području eksperimentalne kognitivne psihologije, posebno u području metakognicije, psihologije mišljenja i psihologije učenja. Održao je više popularnih predavanja o psihologiji mišljenja i o psihološkim miskoncepcijama.

**Benjamin Banai** trenutno je zaposlen na Odjelu za psihologiju Sveučilišta u Zadru te je doktorand na Filozofskom fakultetu Sveučilišta u Zagrebu. Njegov primarni istraživački interes primjena je evolucijske psihologije u razumijevanju političkog ponašanja i organizacije ljudskih grupa. Osim toga, bavio se istraživanjem individualnih razlika u ličnosti, seksualnosti i ljubomori. Sudjeluje u izvođenju nastave na kolegijima iz biološke psihologije te metodologije znanstvenog rada.

**Dr. sc. Tanja Gulan** istraživački se bavi kognitivnom psihologijom. Njezin je primarni istraživački interes psihologija jezika, prvenstveno istraživanja bilingvizma, a osim toga uključena je u istraživanja rasuđivanja i perceptivnih iluzija. Radila je na odsjecima za psihologiju riječkog i zadarskog sveučilišta, kao i na odjelu lingvistike. Trenutno radi kao školski psiholog te kao gostujući predavač u zvanju docenta drži nastavu iz kognitivne psihologije i inteligencije na Odsjeku za psihologiju Sveučilišta u Mostaru.

**Mr. sc. Lozena Ivanov** viši je predavač na Odjelu za psihologiju Sveučilišta u Zadru gdje drži različite kolegije iz opće, kognitivne i edukacijske psihologije. Njezini interesi usmjereni su na procese pamćenja i učenja, ali i na različite motivacijske faktore povezane s njima. U okviru samoregulacije učenja posebno je interesira uloga osobnih uvjerenja o vlastitim sposobnostima organiziranja i izvršavanja akcija potrebnih za ostvarenje željenih ishoda te primjena tih spoznaja u obrazovanju i svakodnevnom životu.

**Dr. sc. Marina Nekić** zaposlena je kao izvanredna profesorica na Odjelu za psihologiju Sveučilišta u Zadru. Nositeljica je većeg broja kolegija iz razvojne psihologije te kolegija iz područja psihologije seksualnosti, psihologije savjetovanja i osnova iz geštalt psihoterapije. Njezini znanstveni interesi vezani su za područje razvojne psihologije, seksualnosti i usredotočene svjesnosti. Često provodi radionice za studente u sklopu Studentskog savjetovališta i kao javna predavačica usmjerena je i na populariziranje psihologije.

**Dr. sc. Irena Pavela Banai** docentica je na Odjelu za psihologiju Sveučilišta u Zadru. Sudjeluje u izvođenju nastave iz područja biološke i eksperimentalne psihologije. Njezini istraživački interesi uključuju područja evolucijske psihologije i psihoneuroendokrinologije. Bavi se istraživanjima ljudskog glasa i njegovom ulogom u privlačenju partnera kod žena te izražavanju dominacije kod muškaraca. Svake godine sudjeluje u obilježavanju Tjedna mozga s ciljem promoviranja i popularizacije spoznaja iz područja neuroznanosti.

## Abstract {.page_break_before}




1\. POGLAVLJE

PUTOVANJE LJUDSKIM MOZGOM

> *Nataša Šimić*
>
> U ovom poglavlju naučit ćemo:

-   o izgledu ljudskog mozga

-   o energetskoj potrošnji najkompleksnijeg organa našeg tijela

-   o neuronima i glija-stanicama koje grade mozak i živčani sustav

-   o ravninama i presjecima koji se koriste u anatomiji

-   o podjeli živčanog sustava

-   o osnovnim dijelovima ljudskog mozga i njihovim funkcijama



*Ljudi bi trebali znati da u mozgu, i samo u mozgu, nastaju naša radost,
veselje, smijeh i šala, kao i naša tuga, bol, žalost i strah. On nam
omogućuje da čujemo i razlikujemo ružno od prelijepog, dobro od lošeg,
ugodno od neugodnog. *

> Hipokrat, 5. stoljeće prije Krista

Mozak
=====

Posljednjih je dvadesetak godina neuroznanost napredovala zapanjujućom
brzinom, otvarajući svoja vrata brojnim spoznajama o mozgu kao
najkompleksnijem ljudskom organu. Mozak funkcionira kao kontrolno
središte u tijelu koje upravlja svim motoričkim radnjama te filtrira
brojne informacije koje svakodnevno bombardiraju naša osjetila. Upravlja
vitalnim funkcijama disanja, rada srca, regulacije krvnog tlaka,
gutanja, znojenja i brojnim drugim refleksnim reakcijama bez kojih život
nije moguć. Pod njegovim nadzorom je i kontrola gladi, žeđi, spolnog
nagona i spavanja. Mozak generira emocije, oblikuje misli, stvara
„pretince" dugoročnog pamćenja pohranjujući mnoštvo informacija. Mozak
nam omogućava učenje, mišljenje, a pritom oblikuje i našu osobnost,
moralnost, suosjećanje i brojne druge aspekte ponašanja koji nas čine
onim što zapravo jesmo, tj. ljudskim bićima. Vjerojatno o njemu i
njegovim funkcijama i ne razmišljamo baš previše. Međutim, tijekom
stoljeća čovjek je pokušao objasniti funkcije tog zagonetnog organa uz
pomoć modela zasnovanih na najnovijim tehničkim otkrićima tog doba. Tako
se mozak opisivao kao sveobuhvatna knjiga, teatar u glavi, mašina,
telefonska centrala, a najčešće usporedbe iz novijeg doba su s računalom
i svemirom. Mozak je znatno složeniji od bilo koje od tih naprava, iako
je njegov izgled daleko od impresivnog. Naborana, sluzava i gnjecava
masa veličine cvjetače, po sastavu nalik dobro ohlađenoj hladetini. U
njega možemo gurnuti prst, narezati ga na mikrotomu, umetnuti elektrode
i/ili gledati kako krv pulsira kroz njega. Moždana kora čovjeka je
naborana, a zahvaljujući naboranosti mozak zauzima mnogo manje prostora.
Nemaju sve životinjske vrste naborane mozgove, a nekada se smatralo da
broj i veličina moždanih vijuga određuju intelektualni kapacitet vrste.
Danas se zna da su broj i veličina vijuga u vezi s veličinom tijela, a
svaki veliki sisavac ima izuzetno naboran mozak, u čemu najviše
prednjači dupin. Koliko teži najkompleksniji organ u našem tijelu?
Prosječna težina odraslog ljudskog mozga iznosi oko 1,5 kg, a zdravi
mozgovi teže između 1 i 2 kg. Kada je Albert Einstein davne 1955. godine
umro u sedamdeset šestoj godini života, mnogi su željeli saznati nešto
više o najpoznatijem mozgu dvadesetog stoljeća. Pod pretpostavkom da je
nešto fizičke prirode moralo stvoriti takvoga genija, na njegovu je
mozgu izvedena obdukcija i utvrđeno je da je težio 10 % manje od
prosječnog mozga. Suvremeni čovjek, za kojeg se misli da je
najinteligentnije živo biće, nema najteži mozak. Mozgovi slonova teže
oko 5 kg, dok mozak kita ulješure, težine oko 8 kg, spada u najteže
mozgove. Veće životinje uglavnom imaju i veće mozgove, vjerojatno zato
što njihova veća tijela zahtijevaju više mozgovnog tkiva koje će tim
tijelima upravljati. Zbog toga činjenica da viši muškarci imaju veće
mozgove od nižih muškaraca, muškarci imaju veće mozgove od žena, a
slonovi veće od ljudi, ništa ne govori o njihovoj inteligenciji. Težina
mozga izražena kao postotak ukupne tjelesne mase ipak dopušta čovjeku da
zauzme svoje opravdano mjesto ispred slona. O usporedbama veličine
mozgova različitih vrsta čitatelj može više doznati u trećem poglavlju.

Čime se hrani najzagonetniji organ našeg tijela? Njegovo glavno stanično
gorivo je glukoza. Iako na mozak otpada svega 2 % tjelesne težine, on
troši oko 20 % ukupnih zaliha glukoze, a dnevno mu je potrebno oko 120 g
glukoze, tj. oko 420 kcal, što iznosi oko devet Jaffa keksa. Mozak nema
skladišta glukoze, a opskrba ovim gorivom vrši se putem krvi. Osim
glukoze troši i kisik, i potrebno mu je oko 20 % kisika iz tijela, čak i
u vrijeme spavanja. Što više radi, troši više kisika, glukoze i drugih
hranjivih tvari. Na tome se zasnivaju mnoge tehnike snimanja kojima je
cilj mjeriti neke aspekte rada mozga. Iako slovi kao „najgladniji" organ
u našem tijelu, od napornog razmišljanja ipak ne možemo smršavjeti.
Njegova energetska potrošnja odgovara potrošnji jedne žarulje od 15 W.
Michel A. Hofman s Instituta za istraživanje mozga u Amsterdamu
izračunao je da ukupni troškovi energije mozga jedne osobe za cijeli
njezin životni vijek od 80 godina ne iznose više od 1200 eura. Zvuči
pomalo razočaravajuće za taj čudesan i najsloženiji organ našeg tijela!

Neuroni i glija-stanice 
========================

Kako bismo mogli nastaviti s našom pričom o mozgu, trebamo bolje
upoznati glavne likove, živčane stanice (neurone) koje grade mozak i
cijeli živčani sustav. Mozak sadrži oko 100 milijardi neurona, što je
oko 15 puta više nego što ima ljudi na svijetu. Svaki neuron povezuje se
sa stotinama i tisućama drugih neurona tvoreći komunikacijsku mrežu koja
je daleko složenija i razvijenija od bilo kojeg računala. Neuroni se
sastoje od staničnog tijela i izdanaka. Kraći su izdanci neurona
dendriti koji primaju signale, a duži je izdanak akson (neurit) koji
prenosi signale na druge neurone. Nobelovac Ramón y Cajal (1852. --
1934.) opisuje neuron kao „Aristokrata među strukturama tijela, s
orijaškim rukama ispruženim poput krakova hobotnice prema granicama
vanjskog svijeta, u očekivanju stalnih zasjeda fizikalnih i kemijskih
sila". Na trenutak zastanite i zamislite 100 milijardi neurona koji
jedan na drugog ispaljuju električne signale odgovorne za svaku našu
misao i svako naše djelo. Zvuči nevjerojatno! Mozak odraslog čovjeka
sadrži više od 100 tisuća kilometara vlakana, a neka vlakna mogu postići
brzinu provodljivosti električnih signala od čak 100 metara u sekundi.
Spoj na kojem se jedan neuron susreće s drugim je sinapsa, a za prijenos
signala na sinapsama koriste se različiti neuroprijenosnici
(neurotransmiteri). Postoji više od 100 različitih neuroprijenosnika
koji se različito dijele, pa tako razlikujemo klasične neurotransmitore
i neuropeptide. Njihovi učinci u živčanom sustavu mogu biti
ekscitacijski i/ili inhibicijski, što omogućava raznolikost naših
reakcija i širok repertoar ponašanja. Američki biolog i nobelovac Gerald
M. Edelman (1929. -- 2014.) rekao je da se broj mogućih neuronskih
krugova u mozgu bilježi brojkom 10 nakon koje slijedi milijun nula.
Imajte na umu da se broj čestica u poznatom svemiru procjenjuje brojkom
10 nakog koje slijedi sedamdeset devet nula. Impresivno, zar ne? Još
jednom zastanite i zamislite 100 milijardi neurona, kilometre i
kilometre vlakana i sve to upakirano u paket volumena 1,5 litre, zvanog
mozak. Razmislite na trenutak i o neuronskim krugovima svojeg vlastitog
mozga. Zamislite u svojim glavama milijarde neurona u složenom nizu,
otprilike 100 bilijuna veza među njima, te gotovo beskonačan broj putova
kojima se ispaljuju električni signali. Među tim mnoštvom, koje
vjerojatno nalikuje velikoj prašumi, ipak vlada savršeni red. Neki
neuroni reguliraju vaše disanje, dok drugi kontroliraju glad ili žeđ, a
neki su odgovorni za vaše emocije ili trenutne misli. U ovoj priči
nemojmo zaboraviti i glija-stanice koje su u mozgu brojnije od neurona i
nalaze se u omjeru 3 : 1. One su učinkovita potpora koja pomaže
neuronima u opskrbi hranjivim tvarima, izgradnji ovojnica na njihovim
vlaknima, a posjeduju i druge funkcije. U nekim se regijama mozga
glija-stanice ponašaju poput matičnih stanica potičući ponovni rast
oštećenih neurona. Istraživanja potvrđuju i njihovu ulogu u procesima
pamćenja i učenja, a Einsteinov mozak, u usporedbi s drugim mozgovima,
skrivao je mnogo više glija-stanica, posebice u područjima velikog mozga
zaduženim za vizualnospacijalne i matematičke sposobnosti.

Ravnine i presjeci u anatomiji živčanog sustava 
================================================

Kako bismo se snašli u svijetu neurona, potrebno je poznavati neke
latinske izraze kojima se opisuje smještaj i međusobni odnosi pojedinih
dijelova živčanog sustava. U anatomiji se koriste tri zamišljene ravnine
koje prolaze kroz tijelo u anatomskom položaju koji je kod životinja
četveronožan, a kod ljudi uspravan posturalan stav. Te tri ravnine su
sagitalna, frontalna i transverzalna (Slika 1.1.). Sagitalna ili
središnja ravnina prolazi kroz tijelo tako da ga dijeli na dvije jednake
polovice, desnu i lijevu. U toj ravnini medijalno označava bliže
središnjoj osi, a lateralno je pozicionirano udaljenije od središnje
osi, prema stranama tijela. Sagitalni presjek kroz sredinu mozga, između
polutki, naziva se medijalni presjek. Frontalna ili koronalna ravnina
okomita je na sagitalnu ravninu, paralelna s čelom, i dijeli tijelo na
ventralni i dorsalni dio. Ventralno označava prema površini trbuha ili
donjem dijelu glave. Dorsalno je pozicionirano prema površini leđa ili
prema vrhu glave. Transverzalne ili horizontalne ravnine postavljene su
vodoravno i dijele tijelo na prednji dio, koji se još zove *anterior* i
stražnji dio, za koji se upotrebljava latinski izraz *posterior*.
Pojmovi istog značenja su i rostralno, od lat. riječi *rostrum* što
znači ՙkljun՚ i kaudalno, od lat. *cauda* što znači ՙrep՚. Kada je riječ
o čovjeku, iz navedenog slijedi da se za vrh glave i stražnji dio tijela
upotrebljava termin dorsalno, dok se za donji dio glave i prednji dio
tijela koristi termin ventralno. Kako bi se zaobišla ta komplikacija, za
vrh glave kod primata obično se upotrebljava termin *superior*, a za
donji dio glave *inferior*. Ukratko, prilikom opisa živčanog sustava
kralježnjaka koristimo se trima zamišljenim osovinama koje su opisane u
odnosu na položaj njihova središnjeg živčanog sustava:
medijalno-lateralno, ventralno-dorsalno i anteriorno-posteriorno.
Medijalno označava ՙprema središnjoj liniji tijela՚, dok lateralno
označava ՙod središnje linije prema stranama tijela՚. Ventralno znači
ՙprema površini trbuha i prsa՚ ili, kao što je već kazano, ՙdonjem
dijelu glave՚, dok dorsalno označava ՙprema površini leđa ili vrhu
glave՚. Anteriorno ili kaudalno je ՙprema naprijed, prema nosu՚, a
posteriorno ili rostralno ՙprema otraga, prema repu՚ (Slika 1.1.).

![SLIKA 1.1.]()

Objasnit ćemo još neke termine s kojima se možete susresti na putovanju
živčanim sustavom. Termini proksimalno i distalno odnose se na pozicije
bliže polaznoj točki (proksimalno) i udaljenije od polazne točke
(distalno). Pojam ipsilateralno znači ՙna istoj strani tijela՚, dok se
kontralateralno odnosi na suprotnu stranu tijela. Definirajmo još sivu i
bijelu tvar u živčanom sustavu. Radi se o histološkim pojmovima koji se
upotrebljavaju za opise regija u mozgu i kralježničkoj moždini bogatim
tijelima neurona (siva tvar ili *substantia grisea*) nasuprot regijama
bogatim aksonima (bijela tvar ili *substantia alba*). Bijela je tvar
nazvana prema svojoj svijetloj boji koja je posljedica lipidnog sustava
mijelina. Sada, kada smo razriješili te osnovne termine, krenimo na put
kroz živčani sustav.

Podjela živčanog sustava
========================

Krajnje je odredište našeg putovanja veliki mozak. Dosad smo govorili o
mozgu kao o jednoj jedinstvenoj nakupini tkiva, međutim taj se organ
sastoji od različitih dijelova. Nadam se da će vam putovanje mozgom,
koje slijedi, biti zanimljivo. U ovoj priči krenimo od početka. Početak
je živčani sustav kojeg čine dva osnovna dijela koja se, s obzirom na
svoj smještaj, dijele na **središnji** (centralni) i **periferni živčani
sustav**. Središnji živčani sustav smjestio se unutar šupljina lubanje i
kralježnice i čine ga mozak (*encephalon*) i kralježnička moždina
(*medulla spinalis*) (Slika 1.2.). Zadatak je perifernog živčanog
sustava povezati periferiju tijela sa središnjim živčanim sustavom, a to
čine brojni živci. Ukupno 12 pari lubanjskih (*kranijalnih*) živaca
povezuje periferiju glave i mozak, dok 31 par spinalnih živaca povezuje
periferiju trupa i udova s kralježničkom moždinom. Osjetilni
(senzorički) živci nose informacije iz receptora (osjetilnih organa),
dok motoričkim živcima putuju signali do efektora, tj. mišića i
žlijezda. Mješoviti živci sadrže osjetilna i motorička vlakna, a takvi
su neki lubanjski živci, kao i svi spinalni živci. U perifernom sustavu
smjestile su se i nakupine tijela neurona koje se nalaze u brojnim
ganglijima. Mozak možemo podijeliti na tri velika dijela (Slika 1.2.), a
to su **moždano deblo** (*truncus cerebri*), **mali mozak**
(*cerebellum*) i **veliki mozak** (*cerebrum*). Krajnjem cilju našeg
putovanja (veliki mozak) vratit ćemo se kasnije, a sada ćemo zaviriti u
druge dijelove središnjeg živčanog sustava.

![SLIKA 1.2.]()

Kralježnička moždina i moždano deblo 
=====================================

Poznati kognitivni neuroznanstvenici Tom Stafford i Matt Webb usporedili
su središnji živčani sustav s gljivom kojoj je kralježnička moždina
stapka, a mozak klobuk. Dakle, naša stapka djeluje kao vod za električne
signale koji putuju uz i niz tijelo. Usporedit ću kralježničku moždinu s
autocestom kojom osjetni signali putuju uzlazno do mozga, a motorički
signali silazno iz motoričkih područja mozga u kralježničku moždinu,
noseći informacije mišićima koji trebaju reagirati. Nećete vjerovati,
ali na ovoj neurocesti vlada savršeni red, odmorišta su poznata i jasna,
a mi idemo dalje uzlazno do sljedeće velike postaje, koja se zove
moždano deblo. Tu postaju čine produljena moždina (*medulla oblongata*),
most (*pons*) i **srednji mozak** (*mesencephalon*) (Slika 1.2.). Tu
ćemo susresti brojne neurone čija su se stanična tijela grupirala u
različitim jezgrama. Tu je i mnoštvo vlakana koja čine uzlazne i silazne
putove. Važan je dio moždanog debla **retikularna formacija** koja
izgledom podsjeća na mrežu vlakana, a na toj kratkoj dionici smjestilo
se stotinjak jezgara. Ako želimo iz produljene moždine doći do srednjeg
mozga, svakako moramo proći dijelom moždanog debla koji se zove pons*.*
Tri glavne postaje srednjeg mozga su: tektum (*tectum*), tegmentum i
moždani krakovi (*crura ili pedunculi cerebri*). Tektum ćemo
prepoznati prema izgledu koji podsjeća na brežuljke. Tu su se zapravo
smjestila dva para izbočenja (kvržica), čiji su nazivi kolikule inferior
(*colliculli inferiores*; donje kolikule) i kolikule superior
(*colliculi superiores*; gornje kolikule). O ulozi kolikula superior u
refleksnim reakcijama na pokretne podražaje u vidnom polju pročitajte u
petom poglavlju. Tegmentum je druga postaja srednjeg mozga. U tom su se
području smjestile različite jezgre. Tu ćemo susresti periakveduktalnu
sivu tvar koja je važna u posredovanju analgetskih učinaka opijata.
Ventralno tegmentalno područje proizvodi neuroprijenosnik dopamin koji
je važan u kontroli pokreta, motivaciji i nagrađivanju. Novije studije
oslikavanja mozga pokazuju pojačanu neuronsku aktivnost tog područja kod
zaljubljenih, a o navedenom možete više pročitati u devetom poglavlju.
Na proputovanju srednjim mozgom susret ćemo i dva velika debela kraka
koji izlaze iz ponsa povezujući veliki mozak s kralježničkom moždinom,
moždanim deblom i malim mozgom.

Moždano deblo funkcionira kao autopilot, kontrolirajući važne vitalne
funkcije poput disanja, rada srca, regulacije krvnog tlaka i brojnih
drugih refleksnih radnji. U suradnji s drugim dijelovima živčanog
sustava sudjeluje i u regulaciji spavanja, održavanju pažnje i tonusa
mišića. Budimo pažljivi na putu kroz moždano deblo, jer krvarenje čak iz
najmanje arterije koja opskrbljuje to područje može značiti trenutačnu
smrt.

Mali mozak
==========

Jasno označeni putovi dovest će nas do sljedeće velike postaje koja se
zove mali mozak (Slika 1.2.). Ta postaja, iako čini samo 10 % mase
mozga, sadrži jako mnogo neurona, više od polovine moždanih živčanih
stanica. Tu susrećemo velike, bogato razgranate neurone koji
komuniciraju s drugim dijelovima živčanog sustava, osobito s velikim
mozgom. Mali mozak omogućuje nam da se krećemo na ujednačen i
koordiniran način, pomaže nam u održavanju ravnoteže. Taj dio živčanog
sustava važan je pomagač velikom mozgu, on može ispraviti pokrete ako
odstupaju od predviđenih. Kada motorička područja velikog mozga, preko
kralježničke moždine, pošalju signale mišićima, kopiju tog signala
dobiva mali mozak. Taj dio središnjeg živčanog sustava prima i mnoštvo
informacija, preko kralježničke moždine, iz osjetilnih organa u mišićima
i zglobovima cijelog tijela. Zahvaljujući tim informacijama mali mozak
detektira neslaganje između namjera velikog mozga i trenutačnog stanja
na periferiji tijela te uključuje potrebne korekcije. Njegova je uloga u
učenju motoričkih vještina velika, posebice za vrijeme izvođenja novih
pokreta. Zbog oštećenja malog mozga mogu se javiti različiti motorički
poremećaji koji uključuju nemogućnost precizne kontrole pokreta i
prilagođavanja pokreta promjenjivim uvjetima, poremećaje u koordinaciji
trupa i udova (zbog kojih možemo teturati poput pijanca). Ostavimo mali
mozak da obavlja svoj posao i uputimo se dalje prema velikom mozgu.

Veliki mozak
============

Talamus i hipotalamus 
----------------------

Veliki je mozak prema medijalnom presjeku podijeljen u dvije polutke
(hemisfere). Nadalje, možemo ga podijeliti i na **međumozak**
(*diencephalon*) te **prednji** ili krajnji mozak (*telencephalon*).
Talamus (*thalamus*) i hipotalamus (*hypothalamus*) dijelovi su
međumozga, a bazalni gangliji, limbički sustav i kora velikog mozga
(*cortex cerebri*) čine prednji mozak. Najviše neurona, otprilike njih
40 milijardi, smjestilo se u velikom mozgu. Kratko ćemo posjetiti glavne
postaje velikog mozga. Prva od naših postaja, smještena na samom vrhu
moždanog debla, jest talamus, koji se sastoji od brojnih jezgara koje
čine lijevi i desni talamus. Taj dio središnjeg živčanog sustava prima
veliku količinu informacija iz osjetilnih organa i provodi ih u koru
velikog mozga na složeniju obradu. Talamus funkcionira kao jako dobra i
efikasna tajnica koja propušta ili koči različite signale na njihovu
putu ka kori velikog mozga. Sadrži brojne jezgre od kojih je većina u
vezi s korom velikog mozga. Neke od njih primaju signale iz osjetilnih
organa, obrađuju ih i prenose u osjetilna područja kore velikog mozga.
Lateralno koljenasto tijelo *(corpus geniculatum laterale)* jedna je od
takvih jezgara, a važna je postaja vidnog sustava. O njezinoj ulozi u
vidnom procesiranju možete pročitati u petom poglavlju. U blizini
talamusa smjestio se i hipotalamus koji se također sastoji od brojnih
jezgara. Točnije, ta se postaja nalazi ispod talamusa (*hypo* znači
ՙispod՚). Iako je mali (zauzima 1 % ukupnog volumena mozga), hipotalamus
ima središnji nadzor nad svim vegetativnim funkcijama, utječe na rad
endokrinog sustava, regulira tjelesnu temperaturu, cirkadijurni ritam
(biološki dnevni ritam), hranjenje, pijenje, seksualnu aktivnost i druge
važne funkcije. U komunikaciji s drugim regijama središnjeg živčanog
sustava sudjeluje i u izražavanju emocija. U usporedbi s drugim
dijelovima mozga, hipotalamus je privilegiran direktnom komunikacijom s
hipofizom preko hipofiznog drška koji se još naziva infundibulum
(vidjeti u 9. poglavlju Sliku 9.1). Neke njegove jezgre, točnije
paraventrikularna jezgra i supraoptička jezgra, sintetiziraju hormone
oksitocin i vazopresin koje otpušta neurohipofiza. Kratko ćemo se
zadržati u medijalnom preoptičkom području prednjeg hipotalamusa.
Fiziološka istraživanja na štakorima i majmunima potvrđuju da neuroni te
regije upravljaju seksualnim i reproduktivnim ponašanjem koje uključuje
izbor partnera, pripremu za spolni odnos i samu spolnu aktivnost. O
ulozi hipotalamusa i složenosti neurokemijskih procesa koji su u podlozi
različitih aspekata ljudske seksualnosti, uključujući zaljubljenost,
privrženost, seksualni odnos i „ljubavnu bol", imate prilike doznati u
devetom poglavlju. Ukratko, funkcije hipotalamusa najbolje odražava
neuroznanstveni vic koji kaže da taj dio mozga regulira sva četiri bitna
sastojka života: tučnjavu, bježanje, hranjenje i parenje.

Bazalni gangliji 
-----------------

Ostavimo hipotalamus da nadzire „glavne sastojke naših života" i
zavirimo malo u prednji mozak koji je najveći dio ljudskog mozga i
upravlja njegovim najsloženijim funkcijama. Taj dio velikog mozga
započinje voljne pokrete, tumači osjetilne podatke te posreduje u
složenim kognitivnim funkcijama poput pamćenja, učenja, govora i
rješavanja problema. U dubinama telencefalona čeka nas neobično
oblikovana nakupina jezgara koja se naziva **bazalnim ganglijima**.
Glavni njihov dio čini strijarni sustav (*corpus striatum*) koji se
sastoji od ukupno tri jezgre: kaudalna jezgra (*nucleus caudatus*),
*putamen* i *globus pallidus*. Kaudalna jezgra dobila je naziv zbog svog
karakterističnog izgleda (*caudatus* znači ՙrepat՚) (Slika 1.3.). Važan
dio bazalnih ganglija čine još dvije jezgre: crna jezgra (*substantia
nigra*) i subtalamička jezgra koja se smjestila ispod talamusa.
Svakodnevno, u regulaciji motoričke kontrole i donošenju odluka, bazalni
gangliji komuniciraju s korom velikog mozga i moždanim deblom, kao i sa
svojim susjedom talamusom. Zahvaljujući tom dijelu velikog mozga održava
se tonus muskulature pri izvođenju automatskih, a donekle i voljnih
pokreta. To nije sve, tj. njegova uloga u kognitivnim funkcijama poput
pamćenja i učenja danas se intenzivno proučava. Oboljenja bazalnih
ganglija očituju se u tremoru, nekoordiniranim pokretima i neželjenim
suvišnim pokretima. Manjak dopamina u nekim njihovim dijelovima (točnije
u neuronima crne jezgre čija se vlakna projiciraju u kaudalnu jezgru i
putamen) dovodi do Parkinsonove bolesti sa simptomima koji uključuju
izražen tremor u mirovanju, ukočenost mišića, teškoće u započinjanju
pokreta, lice poput maske. Parkinsonova bolest druga je najčešća
degenerativna bolest središnjeg živčanog sustava (na prvom je mjestu
Alzheimerova bolest), a danas se intenzivno proučavaju novi terapijski
pristupi za nju. Do 90-ih godina prošlog stoljeća liječenje je bilo
primarno ograničeno na farmakoterapiju kojom se podizala razina dopamina
u bazalnim ganglijima. Dubokom stimulacijom mozga, u kombinaciji s
farmakoterapijom, postiže se značajno poboljšanje zdravstvenog stanja
oboljelih od Parkinsonove bolesti i drugih motoričkih poremećaja. Dva
najčešća mjesta za implantaciju elektroda kod duboke stimulacije mozga
jesu jezgre globus pallidus i subtalamička jezgra. Budući da su područja
bazalnih ganglija bogata dopaminergičnim sinapsama, funkcije tih regija
(prvenstveno putamena i ventralnog paliduma) povezuju se s
nagrađivanjem, potkrepljivanjem i ovisničkim ponašanjem. Istraživanja
oslikavanja mozga funkcijskom magnetskom rezonancijom pokazuju da bismo
ljubav mogli „smjestiti" u stražnji putamen i ranije spomenuto ventralno
tegmentalno područje, tj. u regije mozga koje ne upravljaju emocijama
(više o tome u devetom poglavlju).

![SLIKA 1.3.]() 

Limbički sustav
---------------

Krenimo dalje prema još jednom dijelu prednjeg mozga koji se naziva
**limbičkim sustavom**, a točnu lokaciju te postaje pogledajte na
slikovnom prikazu 1.4. Radi se o većoj postaji čiji su osnovni dijelovi
mamilarna tjelešca, septalna jezgra (*septum*), amigdala, cingularna
vijuga (*gyrus cinguli*), hipokampus i forniks (snop vlakana koji
povezuje neke dijelove tog sustava). Taj sustav surađuje s hipotalamusom
u regulaciji ponašanja važnih za opstanak, kao što su bijeg, borba,
hranjenje i seksualno ponašanje. Sjećanja pobuđena mirisima, strah koji
ljudi osjećaju kad vide pauka ili zmiju samo su neke od manifestacija
rada limbičkog sustava. Limbički sustav dom je naših emocija, posebice
straha. Pogledajmo što rade neki od osnovnih dijelova tog sustava.
Septalna jezgra dio je sustava nagrađivanja, a priča o njoj i njezinoj
ulozi u doživljaju ugode seže u 50-e godine prošlog stoljeća. Tada su
istraživači James Olds (1922. -- 1976.) i Peter Milner slučajno otkrili
da stimulacija tog područja kod štakora dovodi do neprestanog
samopodraživanja. Laboratorijske životinje su se, zbog osjećaja užitka,
samopodraživale do smrti, odbijajući hranjenje i pijenje. Različita
sredstva ovisnosti, poput kokaina, kod ljudi i štakora također
aktiviraju to područje, a osjećaji ugode koji nastaju dovode se u vezu s
prevelikim razinama dopamina. Cingularna vijuga još je jedan dio
limbičkog sustava, vidljiv na medijalnom presjeku kore velikog mozga
(Slika 1.4.). To je područje veće kod žena nego kod muškaraca i obično
je manje kod shizofreničara. Sudjeluje u regulaciji emocija i
usmjeravanju pažnje, a također je prebivalište suosjećanja, tj. obiluje
zrcalnim neuronima, o kojima će biti riječi nešto kasnije. O specifičnoj
ulozi cingularnog korteksa u percepciji negativnih osobina političara
kao i u kognitivnom nadzoru konflikta među informacijama možete
pročitati u desetom poglavlju. Limbički sustav povezan je s dijelovima
kore velikog mozga koji obrađuju mirise i iz tog razloga određeni mirisi
mogu potaknuti snažna sjećanja. To je stoga što su neki njegovi
dijelovi, poput mamilarnih tjelešaca i hipokampusa, osobito važni u
stvaranju dugoročnog pamćenja. Hipokampus svojim izgledom podsjeća na
morskog konjića (vidjeti Sliku 1.4.), a to područje posebno je ranjivo
kod Alzheimerove demencije. Poznati neurobiolog Robert Sapolsky pronašao
je da stres ili izrazito izlaganje glukokortikoidima (hormonima stresa)
izaziva oštećenja hipokampusa. O njegovoj ulozi u oblikovanju pamćenja
detaljnije možete pročitati u šestom poglavlju. Neuroznanstvenici su
mnogo naučili o mozgu proučavanjem pacijenata koji su pretrpjeli
mozgovna oštećenja. Najpoznatiji bolesnik koji nas je poučio o ulozi
hipokampusa u pamćenju u znanstvenoj literaturi poznat je pod
inicijalima H. M. (1926. -- 2008.). Nakon njegove smrti objavljen je
njegov identitet i danas se zna da se zvao Henry Gustav Molaison. Zbog
ozljede zadobivene u djetinjstvu H. M. je patio od epileptičkih napada.
Radi uklanjanja mjesta ozljede koje je bilo žarište iz kojeg su izbijali
epileptički napadi, kirurški mu je obostrano bio uklonjen hipokampus.
Preciznije govoreći, bile su uklonjene prednje dvije trećine
hipokampusa, uključujući hipokampalnu vijugu (*gyrus hipocampi*) koja se
u literaturi naziva i parahipokampalna vijuga, te drugi dijelovi
smješteni u medijalnom temporalnom režnju kore velikog mozga (amigdala i
unkus). Operativni zahvat kojem je H. M. bio podvrgnut naziva se
bilateralna medijalna lobektomija. Bilo je to davne 1953. godine i H. M.
je tada imao 27 godina. U godinama koje su slijedile ispitivala ga je
kanadska psihologinja Brenda Milner pri čemu je opetovano bio podvrgavan
testovima pamćenja. Usudili bismo se reći da je H. M. proveo najviše
sati kao ispitanik u neurospihologijskim istraživanjima različitih
aspekata pamćenja. Iako su sjećanja na davne događaje iz njegova života
bila očuvana, H. M. nije mogao zapamtiti ništa što se dogodilo nakon
kirurškog zahvata kojem je bio podvrgnut. H. M. je dobio novu dijagnozu
koja je glasila: anterogradna amnezija. Ako bismo ukratko saželi njegovu
dijagnozu, rekli bismo da njegov mozak nije mogao „prebaciti"
informacije iz kratkoročnog u dugoročno pamćenje, tj. nije mogao
oblikovati nova sjećanja. Iako je Milnerovu sretao godinama radi
redovitih testiranja, H. M. se s njom svaki put iznova upoznavao. O
Henryju Gustavu Molaisonu koji je umro 2008. godine, pročitajte više u
šestom poglavlju koje je posvećeno deklarativnom pamćenju. To poglavlje
donosi također dodatne informacije o ulozi različitih regija mozga u
oblikovanju pamćenja.

Danas se uloga hipokampusa, posebice njegova stražnjeg dijela, istražuje
i u prostornom pamćenju. U tu svrhu, u laboratorijskim istraživanjima
zdravi štakori i štakori bez hipokampusa prolaze labirintima i/ili
plivaju do ciljnih pozicija. Ako želite dodatno aktivirati svoj
hipokampus, zamislite put od jednog do drugog odredišta (na primjer, put
od svoje do prijateljeve kuće). Slična su istraživanja provedena na
londonskim taksistima koji moraju dobro poznavati grad prije nego što
dobiju dozvolu za svoj rad. Kada su istraživači stavili iskusne taksiste
u uređaj za oslikavanje mozga i zamolili ih da zamišljaju put od jednog
do drugog odredišta, pronašli su pojačanu aktivnost u hipokampusu i oko
njega. Potvrđeno je također da je njihov stražnji hipokampus bio veći od
hipokampusa kontrolne skupine ispitanika iste dobi. Kao što se moglo i
pretpostaviti, veličina njihova hipokampusa bila je u pozitivnoj
korelaciji s mjesecima iskustva u taksiranju.

Proučimo malo i amigdalu, koja je vjerojatno najistraživaniji dio
limbičkog sustava. Na Slici 1.4. možete vidjeti točnu lokaciju te jezgre
koja se naziva i emocionalnim mozgom. Izgledom podsjeća na badem
(*amygdala* na grčkom znači 'badem'), a sastoji se od veće skupine
jezgara koje se nazivaju još *corpus amygdaloideum*. Iako je njihova
uloga u generiranju drugih emocija manje poznata, sa sigurnošću možemo
reći da su amigdaloidne jezgre sjedište jedne emocije, a to je strah.
Istraživanja razotkrivaju da je amigdala prijeko potrebna za
prepoznavanje straha u izrazima lica, za kondicioniranje straha, pa čak
i za izražavanje straha. U neuroznanstvenoj literaturi opisan je slučaj
mlade žene S. M. koja je imala kalcificirane amigdale uzrokovane
rijetkim autosomno-recesivnim stanjem koje se naziva Urbach-Wietheova
bolest. Iako je pacijentica bila nadarena za slikanje, lice s izrazom
straha nije mogla nacrtati, dok je crtala lica koja izražavaju druge
emocije. Također nije mogla oponašati emocionalne ekspresije straha.
Jedan od eksperimenata u kojem je sudjelovala uključivao je posjet
trgovini s egzotičnim kućnim ljubimcima, poput zmija i paukova, koji
izazivaju strah kod većine ljudi. U provedenom eksperimentu S. M. nije
pokazivala reakcije izbjegavanja. Naprotiv, opasnim se životinjama
približavala, pokazujući „prisniji" kontakt s njima, iako je ranije
izjavljivala da mrzi zmije i paukove. U jednoj od provedenih studija S.
M. je procjenjivala svoja emocionalna stanja u tromjesečnom periodu. U
tu svrhu korišten je mobilni uređaj koji ju je obavještavao da ocijeni
svoje trenutno emocionalno stanje. Rezultati su pokazali da S. M. ima
bogat emocionalni život koji odražava emocionalna stanja koja većina
ljudi doživljava, uz jedan izuzetak, tj. nikad nije izvijestila da
osjeća strah. U njezinu realnom životu bez emocije straha nekoliko je
puta i sama bila žrtva zločina. Istraživanja Ralpha Adolphsa i suradnika
pokazuju da se ljudi s oštećenim i/ili nefunkcionalnom amigdalama
usmjeravaju na nos i usta (a ne na oči) prilikom prepoznavanja
emocionalne ekspresije straha izražene na licima drugih ljudi. Dakle,
bez amigdala zasigurno bismo bili lišeni straha, a moguća je i pojačana
seksualna aktivnost usmjerena na neprikladne objekte, oralno
istraživanje poznatih predmeta, i drugi simptomi. Davne 1939. godine
Heinrich Klüver (1897. -- 1979.) i Paul Bucy (1904. -- 1992.) kod
majmuna su opazili slične simptome nakon operativnog uklanjanja obaju
medijalnih temporalnih režnjeva, čime su oštećene amigdale. Osim
navedenih simptoma, majmuni su pretvoreni u izrazito mirna bića koja
nisu pokazivala ni strah prema zmijama kojih se inače užasavaju. Opisani
simptomi koji čine Klüver-Bucyjev sindrom pojavljuju se i kod ljudi,
obično nakon neurokirurške temporalne lobektomije (zbog tumora,
epilepsije i sl.), u herpes simpleks encefalitisu, moždanom udaru i
sličnim bolestima. U 100 % slučajeva javlja se gubitak straha, u 98 %
slučajeva prisutno je oralno ispitivanje različitih objekata,
hiperseksualnost je prisutna u 79 % slučajeva, a mogući su i drugi
simptomi s manjom učestalošću pojavljivanja. Jedno od ključnih pitanja u
ovoj priči jest kako amigdale reguliraju emocionalne reakcije, a
odgovore daju istraživanja njujorških neuroznanstvenika na čelu s
Josephom LeDouxom koja su pokazala egzistiranje dvaju neuronskih putova.
Prvi, tzv. „brzi i prljavi" put temelji se na izravnoj komunikaciji
talamusa i amigdala te omogućava brzu reakciju organizma u opasnim
situacijama. Postoji i drugi put koji je sporiji i precizniji te
omogućava finiju analizu situacije, a uključuje povezanost amigdala s
korom velikog mozga. Popularni njujorški *rock*-bend *The Amygdaloids,*
na čelu s vokalom i gitaristom LeDouxom, popularizira neuroznanstvena
istraživanja pjesmama o umu, mozgu, amigdali, emocijama i drugim
neuroznanstvenim temama. Nešto više o specifičnijoj funkciji amigdala u
procesiranju politički relevantnih informacija pročitajte u desetom
poglavlju.

![SLIKA 1.4.]()

Kora velikog mozga
------------------

U našoj priči došli smo i do kore velikog mozga (Slika 1.5.), posljednje
postaje i krajnjeg odredišta našeg putovanja velikim mozgom. Ako se za
bilo koji dio mozga može reći da je odgovoran za ljudsku posebnost i
jedinstvenost, onda je to zasigurno kora velikog mozga, koja je sjedište
viših misaonih procesa, mjesto gdje se odvijaju najviše mentalne
funkcije. Površina moždane kore čovjeka iznosi oko 2200 cm^2^, a
debljina varira od 2 do 4,5 mm. Kad bismo razvukli moždanu koru
čimpanze, uspjeli bismo njome prekriti jedan papir A4 formata, dok bi
moždana kora čovjeka mogla prekriti četiri puta veću površinu. Putujući
korom velikog mozga susrest ćemo brojne brazde (*sulci*) i pukotine
(*fissurae*). Vijuge (*gyri*) su dijelovi kore koji su omeđeni
pukotinama i brazdama. Na površini svake polutke najuočljivije su
centralna brazda (*sulcus centralis*) i lateralna pukotina (*fissura
lateralis*) (Slika 1.5.). Kora velikog mozga zaista je posebna sa svojim
mnoštvom neurona organiziranim u različitim slojevima, zvanim još i
lamine, i stupcima, tj. kolumnama. Nedostatak jasnih
anatomsko-funkcionalnih granica pojedinih dijelova rezultirao je
različitim njezinim podjelama. Najveći dio moždane kore čovjeka (oko 90
%) sastoji se od šest slojeva neurona. Ta su područja filogenetski mlađa
i nazivaju se neokorteksom. Preostali je dio kore (oko 10 %)
filogenetski stariji, pripada alokorteksu i jednostavnije je građe, koja
uključuje dva, tri ili pet slojeva neurona. Najčešće se upotrebljava
podjela njemačkog neurologa Korbiniana Brodmanna (1868. -- 1918.), koja
uključuje 52 citoarhitektonska polja utemeljena na razlikama u
mikroskopskom izgledu slojeva u pojedinim dijelovima neokorteksa i
alokorteksa. Ukratko ćemo se upoznati i s funkcionalnom organizacijom
kore velikog mozga, pritom ne ulazeći detaljno u različite njezine
podjele te prednosti i/ili nedostatke pojedinih podjela. Tradicionalno,
kortikalne regije dijele se na osjetilna (senzorna), motorička i
asocijativna područja. Pritom unutar osjetilnih i motoričkih područja
možemo razlikovati *primarna* i s*ekundarna* područja. Svakako treba
kazati da je takva podjela pojednostavljena i pruža uvid u osnovne
funkcije pojedinih područja korteksa, ali pritom ne odražava
kompleksnost kortikalnih veza u regulaciji različitih složenijih
aspekata ponašanja. Za početak, upoznajmo se s osnovnim funkcijama tih
kortikalnih područja. Osjetilna područja obrađuju signale koji pristižu
iz osjetila. U primarnim senzornim područjima nastaju osjeti, s tim da
tri osnovna modaliteta (vid, sluh i tjelesni senzibilitet) imaju svoja
jasno definirana primarna područja. U sekundarnim senzornim područjima,
koja su smještena uglavnom oko primarnih područja, odvija se integracija
osjetilnih podataka koja rezultira doživljajima koje karakterizira
strukturiranost osjeta u cjeline. Kada je riječ o motoričkim regijama,
primarno područje ima ključnu ulogu u samom izvođenju motoričkih radnji.
Ono (o točnoj lokaciji bit će riječi poslije u tekstu) postupno prelazi
u sekundarno motoričko (premotorno) područje, čija je osnovna funkcija
koordinacija motoričkih kretnji, tj. vremenska i prostorna integracija
elementarnih pokreta u predmetne radnje. Tradicionalno, asocijativnim
(ili nekada zvanim tercijarnim) se područjima nazivaju kortikalne regije
koje nisu ni osjetilne ni motoričke. Ta područja ne ostvaruju direktnu
komunikaciju s vanjskim svijetom (primanjem informacije direktno iz
osjetnih organa ili realiziranjem motorne akcije), već su odgovorna za
složenu obradu koja se odvija od dolaska živčanih impulsa u primarna
senzorna kortikalna područja pa sve do generiranja ponašanja.
**Asocijativna kora**, koja obuhvaća najveći dio površine moždane kore,
također se dijeli na unimodalna i multimodalna područja. Unimodalna se
područja koriste informacijama iz jednog osjetilnog modaliteta te
uključuju i prethodno opisane dijelove sekundarnih senzornih područja.
Za multimodalne regije karakterističan je input iz više osjetilnih
modaliteta. Najsloženiji aspekti našeg ponašanja, kao što su npr.
planiranje, rješavanje problema, hotimična motorička aktivnost,
bihevioralna kontrola, temelje se na integraciji informacija koje
osigurava multimodalni asocijativni korteks.

Svaka polutka moždane kore dijeli se na pet režnjeva (slikovni prikaz
1.5.) koji obavljaju različite funkcije, pa krenimo. **Okcipitalni ili
zatiljni režanj** (*lobus occipitalis*) najmanji je moždani režanj, u
cijelosti zaokupljen obradom vidnih podataka. U njemu se, oko *fissure
calcarine,* smjestilo primarno vidno područje, a oko njega te u donjim
dijelovima temporalnog režnja smještena su sekundarna vidna područja.
Iako je mali, okcipitalni režanj podijeljen je u više zasebnih područja
obrade od kojih je svako djelomično specijalizirano za neki od aspekata
vida kao što su boja, pokret, oblik i sl., a o navedenom možete saznati
više u petom poglavlju koje se bavi vidom i prostornom kognicijom. Kao
što možete i pretpostaviti, povrede primarnih vidnih područja dovode do
gubitka vida, dok povrede sekundarnih vidnih područja narušavaju
percepciju cjeline i nazivaju se vidnim agnozijama. Jedna od najviše
istraženih vidnih agnozija, koja se odnosi na nemogućnost prepoznavanja
lica (prozopagnozija), detaljnije je opisana u petom poglavlju.

**Temporalni ili sljepoočni režanj** (*lobus temporalis*) obrađuje zvuk,
bavi se jezikom i višim perceptivnim funkcijama kao što su prepoznavanje
lica i drugih objekata. Primarno slušno područje smješteno je unutar
lateralne pukotine, obuhvaćajući Heshlovu vijugu i gornje dijelove
*gyrusa temporalisa superiora*. U gornjem dijelu, najčešće lijevog
temporalnog režnja nalazi se Wernickeovo područje (Slika 1.5.) koje je
jedinstveno za ljudsku vrstu, a čija je glavna funkcija razumijevanje
govora. O njegovim funkcijama detaljnije će se govoriti u sedmom
poglavlju koje se bavi jezičnim procesiranjem.

Podvučen ispod temporalnog režnja smjestio se „moždani otok" zvan
**inzula** (*insula Reili*) (Slika 1.6.) koji ima brojne funkcije. Za
nastanak okusnih osjeta odgovorno je tzv. inzularno-operkularno
područje. Naša osjetljivost na gorke okuse, koji upozoravaju na
opasnost, tisuće je puta veća od osjetljivosti na slatke, kisele i slane
okuse. Inzula, o kojoj će se govoriti i u drugim poglavljima ove knjige,
važna je i u doživljaju boli i iskustvu velikog broja emocija,
uključujući
mržnju, [ljubav](https://bs.wikipedia.org/wiki/Ljubav), [strah](https://bs.wikipedia.org/wiki/Strah),
gađenje, [sreću](https://bs.wikipedia.org/w/index.php?title=Sre%C4%87a&action=edit&redlink=1)
i tugu, a uključena je i u procesiranje tzv. socijalnih emocija. Nešto
je više ta funkcija opisana u desetom poglavlju koje se bavi političkom
neuroznanošću.

**Parijetalni ili tjemeni režanj** (*lobus parietalis*) primarno se bavi
obradom informacija koje pristižu iz receptora kože, mišića i zglobova.
U području oko *gyrusa postcentralisa* (Slika 1.5.) smjestilo se
primarno somatosenzorno područje u kojem nastaju osjeti toplog, hladnog,
dodira, boli i kinestetički osjeti. U tom režnju, oko angularne vijuge
(*gyrus angularis*) (vidjeti Sliku 1.5.), nalazi se asocijativno
multimodalno područje. To je tzv. POT područje, tj. područje
„prepokrivanja" vidnih, slušnih i taktilno-kinestetičkih informacija,
što omogućuje sintezu informacija koje simultano primamo iz nekoliko
osjetilnih sustava, orijentaciju u prostoru te pamćenje perceptivnih
sadržaja. Lijevi i desni parijetalni režanj zaokupljeni su različitim
stvarima. U desnom parijetalnom režnju stvaraju se mentalni modeli
prostornih mapa vanjskog svijeta, pa zahvaljujući funkcijama tog režnja
možemo zaobići određene barijere u prostoru. Desni je režanj odgovoran i
za konstruiranje naše slike tijela i svjesnosti koju imamo o njegovoj
konfiguraciji i pokretima u prostoru. Bolesnici s povredama desnog
parijetalnog režnja najčešće gube sposobnost orijentacije u prostoru,
teško se snalaze u složenijim prostorima, teško se orijentiraju na
zemljopisnoj karti i ne mogu prepoznati poznate predmete prikazane iz
neobične perspektive. Oštećenje desnog parijetalnog režnja ponekad
dovodi do unilateralnog zanemarivanja, tj. ignoriranja podražaja s
lijeve strane, pa pacijent rjeđe upotrebljava svoju lijevu ruku, ne
upotrebljava džepove na lijevoj strani tijela, jede hranu samo s desne
strane tanjura, brije samo desnu polovicu lica. O gospođi S. koja je
patila od tog poremećaja i o strategijama koje je razvila, pročitajte u
knjizi poznatog neurologa Olivera Sacksa (1933. -- 2015.). Još jedan
neobičan poremećaj koji je u vezi s oštećenjem desnog parijetalnog
režnja, jest somatoparafrenija, poremećaj koji uključuje pacijentovo
negiranje postojanja vlastite lijeve ruke (ili noge) za koju se veže i
ustrajnost da pripada nekom drugom. Više o prostornim funkcijama
parijetalnog režnja pročitajte u petom poglavlju. Zavirimo malo i u
funkcije lijevog parijetalnog režnja. Lijeva angularna vijuga bavi se
računanjem i aspektima govora, kao što su pronalaženje riječi i
metafora. Kao što možete i pretpostaviti, njezine ozljede onemogućit će
vještine poput računanja, pisanja i čitanja, o čemu će biti riječi i u
sedmom poglavlju. U blizini angularne vijuge nalazi se supramarginalna
vijuga (za točnu lokaciju pogledati Sliku 1.5.). Zadatak je lijeve
supramarginalne vijuge oblikovanje predodžbi motoričkih radnji, poput
šivanja iglom i/ili mahanja rukom na rastanku. U slučaju njezina
oštećenja ne mogu se izvesti usklađeni pokreti. Primjerice, ako bi se od
vas zatražilo da vojnički pozdravite, to ne biste mogli izvesti.
Vjerojatno biste gledali u svoju ruku ili biste njome mahali uokolo. Taj
poremećaj, koji ima veze s oštećenjem lijeve supramarginalne vijuge,
naziva se ideomotoričkom apraksijom. Poznati psiholog i neuroznanstvenik
Vilayanur S. Ramachandran utvrdio je da bolesnici s ozljedama tog
područja imaju poteškoća i s interpretacijama metafora koje se temelje
na nekoj akciji (primjer metafore „posezati za zvijezdama"). Priča o
lijevoj i desnoj angularnoj i supramarginalnoj vijugi parijetalnog
režnja poprilično je interesantna, međutim moramo krenuti dalje prema
sljedećem režnju kore velikog mozga.

**Frontalni ili čeoni režanj** (*lobus frontalis*) ima brojne funkcije.
Bavi se izvršnim funkcijama kao što su planiranje, socijalizacija,
jezik, a sudjeluje i u pažnji i radnom pamćenju. Dio motoričke kore
frontalnog režnja uključen je u samo izvođenje motoričkih radnji, dok su
drugi dijelovi uključeni u planiranje akcija. Točnije, primarno
motoričko područje nalazi se u *gyrusu precentralisu* (Slika 1.5.) i taj
je dio moždane kore motoričkim putovima povezan s mišićima. Primarno
motoričko područje postupno prelazi u sekundarno područje koje se nalazi
ispred *gyrusa precentralisa*. Svojim projekcijama to područje regulira
i usklađuje aktivaciju neurona primarnog motoričkog područja, čime se
osigurava integracija pokreta u motoričke radnje. Povrede sekundarnih
motoričkih područja dovode do apraksija, tj. do nemogućnosti
strukturiranja pokreta u predmetne radnje. Pacijent može izvoditi
pojedinačne pokrete, no ima poteškoća u njihovom svrhovitom
organiziranju. Pacijenti izjavljuju da točno znaju što treba učiniti,
ali ne mogu organizirati pokrete da to zaista i učine. Apraksija je
gotovo uvijek posljedica povrede u lijevoj hemisferi, a njezini su
simptomi bilateralni. U donjim dijelovima sekundarnog motoričkog
područja, u dominantnoj hemisferi (lijevoj za dešnjake i većinu
ljevaka), nalaze se govorni centri, tj. Brocino područje koje je važno u
produkciji govora (na Slici 1.5. možete vidjeti točnu lokaciju u
frontalnom režnju lijeve polutke). O tom području možete više pročitati
u sedmom poglavlju. Krenimo prema prednjem dijelu frontalnog režnja,
prema prefrontalnoj kori koja je najzagonetnije područje mozga.
Prefrontalni korteks asocijativno je multimodalno područje koje je
centar izvršnih funkcija koje se odnose na izražavanje ponašanja. Kao
što dirigent u pravom trenutku spušta ili podiže ton određene skupine
instrumenata, tako prefrontalni korteks inhibira ili pokreće druge
dijelove mozga. Zanimljivo je da osoba može preživjeti i veliko
oštećenje tog područja, a prvi dobro dokumentiran prikaz takvog slučaja
jest onaj Phineasa Gagea iz 1848. godine. Radeći na poslovima miniranja
tla, koje je bilo pripremano za postavljanje željezničkih tračnica,
Gageu je metalna šipka promjera oko 3,2 cm prošla kroz glavu i oštetila
veliki dio lijevog frontalnog režnja. Nakon ozljede koju je preživio,
Gageovo se ponašanje u potpunosti promijenilo. Liječnik John Martyn
Harlow, koji ga je pratio sve do smrti 1863. godine, sažeo je svoja
zapažanja o njegovoj osobnosti. Dok je prije ozljede bio cijenjen i
vrijedan radnik, energičan i uporan u odrađivanju svojih radnih
zadataka, nakon ozljede postao je mušičav, ponekad iznimno tvrdoglav,
hirovit i kolebljiv, s brojnim planovima za buduće aktivnosti koje bi
odbacivao prije nego što bi ih pokušao realizirati. Njegovu osobnost
karakterizirala je i neumjerenost, nestrpljivost prema savjetima ili
zabranama koje nisu u skladu s njegovim željama. Prijatelji i poznanici
rekli su da on „više nije Gage". To je bio prvi slučaj koji je ukazao na
promjene izvršnih funkcija nakon ozljeda prefrontalnih regija mozga.
Bolesnici s oštećenim prefrontalnim korteksom imaju problema sa
započinjanjem i/ili zaustavljanjem aktivnosti i prelaskom s jedne
aktivnosti na drugu. Zbog djelovanja okolnih podražaja zaboravljaju
svoju prvobitnu namjeru. Također imaju teškoća s procjenama socijalnih
situacija, zanemaruju konvencije i pravila, a njihovu osobnost
karakterizira impulzivnost, nepredvidivo ponašanje i gubitak kontrole.
Neke od funkcija prefrontalnog korteksa mogu se klinički ispitati
neuropsihologijskim testovima kao što je Wisconsinski test sortiranja
karata (za funkciju planiranja) i/ili „*kreni -- nemoj krenuti*" test
(*Go/No go test*) za inhibiciju neadekvatnog odgovora. Oštećenja
prefrontalnog korteksa ne donose promjene u govoru, pamćenju i/ili
inteligenciji, pa ponašanje osobe može izgledati sasvim normalno.
Međutim, ozljedama tog područja gube se bitni atributi koji definiraju
ljudsku prirodu, a to su ambicije, empatija, sposobnost predviđanja i
moralnost. Neurokirurški postupak uništavanja frontalnog režnja
(frontalna lobotomija) koji je u SAD-u, kao način liječenja mentalnih
bolesti, zagovarao i popularizirao neurolog Walter Freeman (1895. --
1972.) također nas je poučio o posljedicama ozljeda frontalnog režnja,
osobito njegova prefrontalnog dijela. Takvih zahvata obavljeno je više
od 20 000, uglavnom u SAD-u. Pomanjkanje empatije, moralnih standarda i
sposobnosti vladanja sobom nalazimo i kod osoba s psihopatijom, kod
kojih su također utvrđene prefrontalne disfunkcije. S pravom se
prefrontalna kora dugo smatrala sjedištem ljudske naravi. Još je uvijek
zagonetno pitanje kako tako maleni komad mozga uspijeva orkestrirati
sofisticiranim i kompleksnim skupom izvršnih funkcija.

![SLIKA 1.5.]()

![SLIKA 1.6.]()

Kora velikog mozga složeno je okruženje za obradu informacija. Unutar
nekih njezinih područja povezanih s motoričkim radnjama, percepcijom,
namjerom i uporabom jezika obitava posebna vrsta stanica poznata pod
nazivom zrcalni neuroni. Oni su aktivni kad izvodimo neku radnju, ali i
kad gledamo nekog drugog tko također izvodi istu radnju. Aktivnost tih
neurona omogućuje imitaciju i učenje, empatiju i otkrivanje namjera
drugih osoba. O sustavu zrcalnih neurona bit će više riječi u sedmom
poglavlju.

Velika komisura
===============

Priča o mozgu ne bi bila potpuna bez priče o **velikoj komisuri** ili
žuljevitom tijelu (*corpus callosum*) (vidjeti Sliku 1.4.), tj. o
najvećem snopu živčanih vlakana, koji omogućuje komunikaciju dviju
polutki tako da one neprestano i bez ometanja mogu izmjenjivati
informacije. Veliku komisuru gradi oko 200 milijuna aksona koji povezuju
područja mozga udaljena do desetak centimetara. Istraživanja su pokazala
da su obje mozgovne polutke kod žena u prosjeku funkcionalno povezanije
nego kod muškaraca. Velika komisura kod njih je gušća nego kod
muškaraca. U svrhu tretmana težih oblika epilepsije može se prerezati
velika komisura, a taj se postupak naziva komisurotomija. Njegovi su se
terapijski učinci pokazali efikasnim, tj. mnogi komisurotomizirani
pacijenti nisu doživjeli ni jedan teži epileptički napad. Tim se
postupkom težina pacijentovih konvulzija smanjuje tako da se izbijanja
ograniče samo na jednu polutku iz koje su potekla. Većina ljudi nakon
tog zahvata nastavlja živjeti normalno. Međutim, kod nekih je pacijenata
u obavljanju svakodnevnih aktivnosti uočeno neovisno funkcioniranje
njihovih polutki. Tako je jedna pacijentica s komisurotomijom svoje
odijevanje opisala kao „prepiranje dvoje zločeste djece". Dok je njezina
desna ruka (koju nadzire lijeva polutka) uzimala neki odjevni predmet,
desna je polutka nalagala njezinoj lijevoj ruci da taj odjevni predmet
vrati i odabere nešto drugo. Iskusni su neuropsiholozi Sperry i
Gazzaniga krajem 60-ih godina prošlog stoljeća ispitivali
komisurotomizirane pacijente i svojim su pažljivo osmišljenim
laboratorijskim istraživanjima potvrdili neovisno funkcioniranje
njihovih dviju polutki. Više informacija o provedenim eksperimentima
pružit će se u sedmom poglavlju.

Mozgovna asimetrija 
====================

Na prvi pogled dvije moždane polutke izgledaju potpuno identično.
Međutim, jedna polutka nije zrcalni odraz druge. Među polutkama nađene
su anatomske razlike, a znanstvenici su se najviše bavili anatomskim
razlikama u onim područjima kore velikog mozga koja su odgovorna za
jezične funkcije. Tri dobro dokumentirana područja koja pokazuju
asimetriju jesu: *planum temporale* ili temporalna (sljepočna) zaravan,
Heschlova vijuga i frontalni operkulum. Oko 65 % ljudskih mozgova
pokazuje veću lijevu temporalnu zaravan. To je područje dio temporalnog
režnja, leži uz stražnji dio lateralne pukotine i odgovara Wernickeovu
području u lijevoj polutki. Za točnu poziciju Wernickeova područja
pogledajte Sliku 1.5. Heschlova vijuga smještena je u lateralnoj
pukotini i u njoj se nalazi primarno slušno područje. To je područje
obično nešto veće u desnoj polutki gdje se nalaze dvije vijuge, dok je u
lijevoj polutki smještena jedna vijuga. Frontalni operkulum smješten je
u frontalnom režnju, a u lijevoj je polutki tu smješteno Brocino
područje (Slika 1.5.). Lateralizacija tog područja manje je jasna. To
područje na površini kore obično je veće u desnoj polutki. Kada se
pogleda kora koja je unutar brazdi te regije, nalazi se veći volumen u
lijevoj polutki. O navedenim područjima bit će riječi više u sedmom
poglavlju. Nekoliko teorija pokušava dati odgovor na pitanje zašto je
evoluirala mozgovna asimetrija, a sve se one temelje na istoj premisi
prema kojoj je korisno da područja mozga koja obavljaju slične funkcije
budu smještena u istoj polutki. Iako mozak funkcionira kao jedinstvena
cjelina, funkcije lijeve i desne polutke ponešto se razlikuju. Tako se
lijeva polutka više bavi analizama, jezikom i matematičkim vještinama.
Desna polutka ima veću ulogu u sintezi podataka, prostornim vještinama,
percepciji emocionalnih izraza lica i glazbenim sposobnostima. Iako u
oblikovanju ponašanja različiti dijelovi mozga rade različite stvari, ne
postoji ni jedan dio mozga koji radi bez podrške i pomoći drugih
dijelova. Općenito, niže su funkcije, kao na primjer osjeti,
lokalizirane u pojedinim kortikalnim područjima, dok su više funkcije,
kao pamćenje, jezik, emocije, rezultat rada različitih mozgovnih
područja koja su u međusobnim interakcijama. Mozak je zaista složeno
okruženje za obradu informacija. U određenoj je mjeri modularan, međutim
često se isti radni zadatak obavlja na više različitih mjesta i na više
različitih načina. Pitanje organizacije mozgovnih sustava u produkciji
integriranog ponašanja svakako je jedno od najizazovnijih pitanja koja
se mogu postaviti.

Razvoj mozga 
=============

Prije nego što krenete na sadržaje drugih poglavlja ove knjige, osvrnut
ćemo se kratko na razvoj mozga tijekom života. Kao prvo, razvoj mozga
temelji se na neprestanom međudjelovanju genetskog nasljeđa, okolinskih
utjecaja i naših iskustava. Tijekom cijelog života mozak se mijenja, a
ta sposobnost promjene naziva se plastičnost mozga (po analogiji s
plastelinom koji se može oblikovati kako god mi želimo). Budimo
konkretni, mozak se kao cjelina baš i ne mijenja previše. Poznato je da
se mozgovna težina povećava nakon rođenja i dostiže maksimum u periodu
adolescencije. Nakon dvadesete godine života mozgovna se masa smanjuje
za oko 1 g godišnje, a do 90. godine starosti ljudski mozak izgubi
između 5 i 10 % volumena. Gledajući unatrag, znanost je nekada poricala
mogućnost obnavljanja neurona. Neki noviji nalazi pokazuju da se ponekad
neuroni ipak dijele. Međutim, gubitak neurona može biti nadoknađen
promjenama u njihovoj međusobnoj komunikaciji. Tvaj oblik plastičnosti
mozga naziva se sinaptička plastičnost i traje duže nego što se nekad
pretpostavljalo. Poznato je da mozak može stvarati nove sinaptičke veze
sve do kraja ljudskog života. Točno je da je broj neurona kod starijih
aktivnih ljudi, u dobi od oko 70 godina, nešto manji u odnosu na ljude
srednjih godina, no taj je manjak kompenziran produljenjem dendrita i
proširenjem njihova grananja. Za mozak je jako važna adekvatna
stimulacija, što potvrđuju nalazi da boravak laboratorijskih životinja u
bogatom okolišu povećava broj dendritskih grananja. Alkohol je taj koji
itekako može osiromašiti naše neurone, smanjujući njihovo dendritičko
grananje. Dok tjelovježbom izgrađujemo mišićnu masu, mentalnim vježbama
oblikujemo sinapse i jačamo neuronske mreže, što čini temelj i za
oporavak mozga nakon eventualnih povreda. I ne zaboravite, u svijetu
neurona vrijedi načelo „koristi ili izgubi". Svaki put kad učimo nove
stvari ili činimo poznate stvari na novi i drukčiji način, u svojim
mozgovima stvaramo temelje za jačanje ili stvaranje novih sinaptičkih
veza.

Novi pronalasci u neuroznanosti koji se konstantno događaju,
zahvaljujući prvenstveno razvoju novih tehnika istraživanja mozga,
zasigurno će i neke buduće priče o mozgu učiniti zanimljivima skidajući
veo misterioznosti s tog nadasve kompleksnog organa. Živimo u vremenu
kada neuroproteze sve više zamjenjuju naša osjetila, kada se
implantacijom elektroda stimuliraju određene regije mozga. Matičnim se
stanicama pokušavaju popraviti mozgovi oštećeni bolestima, a
neuroznanost sa svojim spoznajama i idejama ulazi i u područja
humanističkih znanosti. Ovo poglavlje završit ćemo citirajući
Ramachandrana: „Koliko god je napredak neuroznanosti bio strelovit,
moramo biti potpuno pošteni prema sebi i priznati da smo otkrili tek
djelić onoga što bismo trebali saznati o ljudskom mozgu. Ali skromna
količina onoga što smo otkrili čini priču o mozgu uzbudljivijom od bilo
kojeg romana o Sherlocku Holmesu."

**Zaključci**

1\. Mozak je znatno složeniji od bilo koje naprave s kojom se
uspoređivao tijekom povijesti premda je njegov izgled daleko od
impresivnog. Prosječna težina odraslog ljudskog mozga iznosi oko 1,5 kg.
Glavno njegovo stanično gorivo je glukoza. Veliki je potrošač glukoze
(troši oko 20 % ukupnih zaliha) i kisika (oko 20 % kisika iz tijela
otpada na njegovu potrošnju). Što više radi, troši i više kisika i
glukoze. Na tome se zasnivaju mnoge tehnike kojima je cilj mjeriti neke
aspekte rada mozga.

2\. U anatomiji se koriste tri zamišljene ravnine koje su opisane u
odnosu na položaj središnjeg živčanog sustava kao medijalno-lateralno,
ventralno-dorsalno i anteriorno-posteriorno.

3\. Živčani se sustav dijeli na središnji i periferni. Središnji živčani
sustav čine mozak i kralježnička moždina. Periferni živčani sustav
povezuje periferiju tijela sa središnjim živčanim sustavom, a to čini
ukupno 12 pari lubanjskih živaca i 31 par spinalnih živaca. Osjetilni
živci prenose informacije iz receptora, dok motoričkim živcima putuju
signali do izvršnih organa.

4\. Tri su osnovna dijela mozga: moždano deblo, mali mozak i veliki
mozak. Moždano deblo čini produljena moždina, moždani most i srednji
mozak. Kroz moždano deblo proteže se retikularna formacija koja izgledom
podsjeća na mrežu vlakana. Moždano deblo kontrolira važne vitalne
funkcije poput disanja i rada srca. Sudjeluje također u regulaciji
spavanja, održavanju pažnje, održavanju tonusa muskulature. Mali mozak
dio je mozga koji regulira motoričku koordinaciju, posturalni stav i
ravnotežu. Sudjeluje u učenju motoričkih vještina, posebice za vrijeme
izvođenja novih pokreta.

5\. Veliki mozak sastoji se od međumozga i prednjeg mozga. Talamus i
hipotalamus čine međumozak. Talamus prima veliku količinu informacija iz
receptora i provodi ih u koru velikog mozga. Hipotalamus ima središnji
nadzor nad svim vegetativnim funkcijama, utječe na rad endokrinog
sustava, regulira tjelesnu temperaturu, cirkadijalni ritam, hranjenje,
pijenje, seksualnu aktivnost i druge važne funkcije. U suradnji s drugim
djelovima središnjeg živčanog sustava uključen je u izražavanje emocija.
Bazalni gangliji, limbički sustav i kora velikog mozga dijelovi su
prednjeg mozga.

6\. Glavni dio bazalnih ganglija čini strijarni sustav koji se sastoji
od tri jezgre: kaudalna jezgra, putamen i globus pallidus. Crna jezgra i
subtalamička jezgra također su dijelovi bazalnih ganglija. Bazalni
gangliji uključeni su u održavanje tonusa mišića prilikom izvođenja
automatskih i dijelom voljnih pokreta. Sudjeluju također u pamćenju i
učenju. Ta su područja bogata dopaminergičnim sinapsama, pa se funkcije
tih regija (prvenstveno putamena i ventralnog paliduma) povezuju s
nagrađivanjem, potkrepljenjem i ovisničkim ponašanjem.

7\. Osnovne dijelove limbičkog sustava čine mamilarna tjelešca, septalna
jezgra, amigdala, cingularna vijuga, hipokampus i forniks. Ovaj dio
velikog mozga ima važnu ulogu u regulaciji ponašanja važnih za ostanak,
uključujući bijeg, borbu, hranjenje i seksualno ponašanje. Najviše je
istraživana amigdala i njezina uloga u prepoznavanju straha u izrazima
lica, kondicioniranju i izražavanju straha. Postoje dva neuronska puta u
kojima sudjeluju amigdale. Prvi je „brz i prljav" put koji se temelji na
izravnoj vezi talamusa i amigdale i omogućava brzu reakciju u opasnim
situacijama. Drugi je put sporiji i precizniji i omogućava finiju
analizu situacije, a temelji se na vezama amigdale s korom velikog
mozga.

8\. Moždana kora je naborana. Nedostatak jasnih anatomsko-funkcionalnih
razlika rezultirao je različitim njezinim podjelama. Najveći njezin dio
sastoji se od šest slojeva neurona. To su filogenetski mlađa područja
koja se nazivaju neokorteksom. Oko 10 % moždane kore filogenetski je
starije i pripada alokorteksu te je jednostavnije građe koja uključuje
dva, tri ili pet slojeva neurona. Često upotrebljavana, Brodmannova se
podjela temelji na razlikama u mikroskopskom izgledu slojeva i uključuje
52 polja. Kortikalne regije dijele se na osjetilna, motorička i
asocijativna područja. Unutar osjetilnih i motoričkih područja razlikuju
se primarna i sekundarna područja. U primarnim senzornim područjima
nastaju osjeti, dok se u sekundarnim područjima, koja su smještena
uglavnom oko primarnih, događa integracija osjetilnih podataka koja
rezultira doživljajima koje karakterizira strukturiranost osjeta u
cjeline. Primarno motoričko područje sudjeluje u samom izvođenju
motoričkih radnji, dok je osnovna funkcija sekundarnog motoričkog
područja koordinacija, tj. vremenska i prostorna integracija
elementarnih pokreta u predmetne radnje. Asocijativna područja dijele se
na umimodalna (koriste se informacijama iz jednog modaliteta) i
multimodalna (primaju input iz više modaliteta). Najsloženiji aspekti
ponašanja, kao što su planiranje, rješavanje problema, hotimična
motorička aktivnost, bihevioralna kontrola, temelje se upravo na
integraciji informacija koju osigurava multimodalni asocijativni
korteks.

9\. Kora velikog mozga dijeli se na pet režnjeva: okcipitalni,
temporalni, inzula, parijetalni i frontalni režanj. Okcipitalni režanj
obrađuje vidne informacije. Temporalni režanj obrađuje zvuk, bavi se
jezičnim funkcijama te prepoznavanjem lica i drugih objekata. Inzula,
koja je podvučena ispod temporalnog režnja, ima brojne funkcije.
Parijetalni režanj obrađuje informacije koje pristižu iz receptora kože,
mišića i zglobova. U njemu se nalazi multimodalno POT područje koje
predstavlja zonu prepokrivanja vidnih, slušnih i taktilno-kinestetičkih
informacija. Frontalni režanj ima brojne funkcije koje uključuju
izvođenje motoričkih radnji, planiranje akcija, jezične funkcije, pažnju
i radno pamćenje. Prefrontalni korteks multimodalno je područje koje se
smatra centrom izvršnih funkcija koje se odnose na izražavanje
ponašanja.

10\. Veliku komisuru gradi oko 200 milijuna aksona koji omogućuju
komunikaciju dviju polutki velikog mozga.

**Testirajte se**

> 1\. Promislite o sličnostima i razlikama u funkcioniranju ljudskog
> mozga i računala.
>
> 2\. Prisjetite se osnovne podjele središnjeg živčanog sustava.
>
> 3\. U koji biste dio mozga smjestili kaudalnu jezgru?
>
> 4\. Koji bismo dio mozga mogli nazvati emocionalnim mozgom?
>
> 5\. Zamislite na trenutak svoje funkcioniranje bez medijalnih
> temporalnih režnjeva. Koje ispade funkcija možete očekivati?
>
> 6\. Prisjetite se pacijentice S. M. s nefunkcionalnim amigdalama.
> Opišite promjene koje su bile vidljive u njezinu ponašanju i
> emocionalnom životu.
>
> 7\. Koja područja kore velikog mozga obrađuju osjetilne signale?
>
> 8\. Koja mozgovna područja sudjeluju u izvedbi i planiranju motoričkih
> radnji?
>
> 9\. Smjestite supramarginalnu vijugu u odgovarajući režanj kore
> velikog mozga.
>
> 10\. Gdje se nalazi POT područje?
>
> 11\. Navedite barem jedan primjer mozgovnog područja koji sudjeluje u
> regulaciji različitih formi ponašanja. Raspravite kako je navedeno
> moguće.

**Preporučena dodatna literatura**

Postoji mnogo izvrsnih knjiga o neuroznanosti. Ljubiteljima znanstvenog
štiva preporučujemo udžbenike iz neuroznanosti ili biološke psihologije
poput:

Kalat, J. W. (2019). *Biological Psychology*. Wadsworth: Cengage
Learning

Purves, D., Augustine, G. J., Fitzpatrick, D., Hall, W. C., LaMantia, A.
S., & White, L. E. (2016). *Neuroznanost*. Zagreb: Medicinska naklada.

Preporučujemo također popularne knjige:

Ramachandran, V. S. (2013). *Pričljivi mozak. Potraga neuroznanstvenika
za onim što nas čini ljudima.*

 Zagreb: TIM press. - Priče o mozgu ne bi bile potpune bez
potraga

neuroznanstenika za onim što nas čini ljudima. U tom kontekstu
preporučujemo ovu

knjigu.

Sacks, O. (1998). *Čovjek koji je ženu zamijenio šeširom*. Zagreb:
KruZak. - „Pričati o

> bolestima je zabava poput pričanja 1001 noći", a u navedeno se i sami
> možete uvjeriti družeći se s ovom knjigom.

Stafford, T., & Webb, M. (2005). *Tajne uma. 100 hakerskih trikova našeg
mozga*. Zagreb: Jesenski i Turk. -- Autori ove knjige prikupili su
zbirku trikova s umom koji će vam predočiti kako mozak oblikuje
stvarnost koju zamjećujete. *Doživite izvantjelesno iskustvo, Prevarite
si pola mozga* i još 98 drugih hakerskih trikova svojeg mozga možete
pronaći u ovoj knjizi.

**Važni pojmovi**

**Asocijativna kora** Dijelovi kore velikog mozga koji nisu uključeni u
primarnu senzoričku i motoričku obradu te reguliraju složenije aspekte
ponašanja poput planiranja, rješavanja problema, bihevioralne kontrole.

**Bazalni gangliji** Dio prednjeg mozga koji se sastoji od skupine
jezgara koju čine: kaudalna jezgra, putamen i globus pallidus (koji se
nazivaju i strijarnim sustavom), te crna jezgra i subtalamička jezgra.
Bazalni gangliji održavaju tonus mišića pri izvedbi automatskih i
dijelom voljnih pokreta, sudjeluju u pamćenju i učenju, a neki se
njihovi dijelovi povezuju s nagrađivanjem, potkrepljenjem i ovisničkim
ponašanjem.

**Frontalni režanj** Režanj kore velikog mozga koji ima brojne funkcije,
uključujući izvođenje i planiranje motoričkih radnji, jezične funkcije,
pažnja, radno pamćenje, izvršne funkcije, kontrola ponašanja.

**Inzula** Dio kore velikog mozga, smješten ispod sljepočnog režnja,
važan u nastanku okusnih osjeta, s tim da ima i druge funkcije poput
doživljaja boli i različitih emocija.

**Limbički sustav** Dio prednjeg mozga koji čine subkortikalne jezgre i
neki dijelovi kore velikog mozga. Osnovni njegovi dijelovi jesu:
mamilarna tjelešca, septalna jezgra, amigdala, cingularna vijuga,
hipokampus i forniks. Sudjeluje u regulaciji autonomnih i endokrinih
funkcija, različitih emocionalnih i motivacijskih stanja.

**Mali mozak** Dio mozga važan u regulaciji motoričke koordinacije,
posturalnog stava i ravnoteže.

**Međumozak** Dio velikog mozga koji čine talamus i hipotalamus.

**Moždano deblo** Dio mozga koji čine produljena moždina, most (*pons*)
i srednji mozak.

**Periferni živčani sustav** Dio živčanog sustava koji povezuje
periferiju tijela sa središnjim živčanim sustavom. Čine ga lubanjski i
spinalni živci i brojni gangliji.

**Prednji mozak** Dio velikog mozga koji čine bazalni gangliji, limbički
sustav i kora velikog mozga.

**Retikularna formacija** Mreža neurona i njihovih vlakana u moždanom
deblu.

**Temporalni režanj** Režanj kore velikog mozga koji obrađuje slušne
informacije, bavi se jezičnim i višim perceptivnim funkcijama kao što su
prepoznavanje lica i drugih objekata.

**Srednji mozak** Dio moždanog debla, čine ga tri glavna dijela: tektum,
tegmentum i moždani krakovi.

**Središnji živčani sustav** Dio živčanog sustava koji se nalazi unutar
šupljina lubanje i kralježnice i čine ga mozak i kralježnička moždina.

**Parijetalni režanj** Režanj kore velikog mozga koji se primarno bavi
obradom somatosenzornih informacija. Neke od njegovih brojnih funkcija
uključuju vizualno prostornu obradu, orijentaciju u prostoru, računanje.

**Velika komisura** Snop živčanih vlakana kojeg gradi oko 200 milijuna
aksona, omogućava komunikaciju dviju mozgovnih polutki.

**Veliki mozak** Dio mozga koji se sastoji od dvije polutke, a dijeli se
na međumozak i prednji mozak.

**Okcipitalni režanj** Režanj kore velikog mozga koji obrađuje vidne
informacije.

**Literatura**

Banich, M. T., & Compton, R.J. (2011). *Cognitive Neuroscience*.
Wadsworth: Cengage Learning.

Blair, J., Mitchell, D., & Blair, K. (2008). *Psihopat. Emocije i
mozak*. Jastrebarsko: Naklada Slap.

Carter, R. (2014). *The Human Brain Book*. New York: Dorling Kindersley
Publishing.

Corkin, S. (2002). What\'s new with the amnestic patient H.M. *Nature
Reviews*

*Neuroscience, 3*, 153-160.

Damasio, A. (2005). *Osjećaj zbivanja. Tijelo, emocije i postanak
svijesti*. Zagreb: Algoritam.

Falk, D., Lepore, F. E., & Noe, A. (2012). The cerebral cortex of Albert
Einstein: a description

and preliminary analysis of unpublished photographs. *Brain,* *135*,
1-24.

Feinstein, J. S., Adolphs, R., Damasio, A. R., & Tranel, D.(2011). The
human amygdala and the

induction and experience of fear*.* *Current Biology*, *21*(1), 34-38.

Hamann, S. (2011). Affective neuroscience: Amygdala\'s role in
experiencing fear. *Current*

*Biology*, R75-R77.

Harlow J. M. (1993). Recovery from the passage of an iron bar through
the head. *History of*

*Psychiatry*, *4*, 274.

Judaš, M., & Kostović, I. *Temelji neuroznanosti*. URL:

http://www.hiim.unizg.hr/index.php/udzbenik-temelji-neuroznanosti

Preuzeto 20. rujna 2018.

Kalat, J. W. (2019). *Biological Psychology*. Wadsworth: Cengage
Learning

Maguire, E. A., Spiers, H. J., Good, C. D., Hartley, T., Frackowiak, S.
J., & Burgess, N. (2003).

Navigation expertise and the human hippocampus: a structural brain
imaging analysis.

> *Hipocampus*, *13*, 208-217.

Maguire, E. A., Woollett, K., & Spiers, H. J. (2006). London taxi
drivers and bus drivers. A

structural MRI and neuropsychological analysis. *Hippocampus, 16*,
1091-1101.

Morris, R., & Fillenz M. (Eds.). (2003) *Neuroznanost -- znanost o
mozgu. Uvod za učenike i studente.* \[CD ROM\] Liverpool: The British
Neuroscience Association.

Muzur, A. (2010). *Tajne mozga*. Zagreb: Medicinska naklada.

Pinel, J. P .J. (2000). *Biološka psihologija*. Jastrebarsko: Naklada
Slap.

Purves, D., Augustine, G. J., Fitzpatrick, D., Hall, W. C., LaMantia, A.
S., & White, L. E. (2016). *Neuroznanost.* Zagreb: Medicinska naklada.

Ramachandran, V. S. (2013). *Pričljivi mozak. Potraga neuroznanstvenika
za onim što nas čini*

*ljudima*. Zagreb: TIM press.

Sacks, O. (1998). *Čovjek koji je ženu zamijenio šeširom*. Zagreb:
KruZak.

Tadinac, M., Hromatko, I. (2012). *Uvod u biološke osnove doživljavanja
i ponašanja*. Zagreb:

FF Press Dominović.

Tucak, A., Kostović, I. (2003). *Spoznaje o mozgu. Početnica o mozgu i
živčanom sustavu*.

Osijek: Medicinski fakultet Sveučilišta J.J. Strossmayera u Osijeku.

Sapolsky, R. M. (1994). *Why zebras don\'t get ulcers*. New York: St.
Martin\'s Griffin.

Stafford, T., Webb, M. (2005). *Tajne uma. 100 hakerskih trikova našeg
mozga*. Zagreb:

Jesenski i Turk.

Svab, D. (2014). *Naš mozak-to smo mi. Od materice do Alchajmera*.
Beograd: Plato.

Šimić, G. Ustroj i djelovanje moždane kore: Uvod u neurologiju ponašanja
čovjeka.

URL: http://dementia.hiim.hr/ustroj.htm. Preuzeto 20. travnja 2018.

Walker, R. (2003). *Mozak. Kako funkcionira siva tvar?* Zagreb: Profil
International.

**\
**

**Popis slika.**

![C:\\Users\\Pavle\\Desktop\\Ilustracije\\Pog1\_fin\\1.1\\1.1.jpg](media/image1.jpeg){width="6.5in"
height="4.58844050743657in"}

Slika 1.1. Smjerovi u živčanom sustavu

![1](media/image2.jpeg){width="6.567361111111111in"
height="4.447916666666667in"}

Slika 1.2. Središnji i periferni živčani sustav

![C:\\Users\\Pavle\\Desktop\\Ilustracije\\Pog1\_fin\\1.3\\1.3..jpg](media/image3.jpeg){width="6.5in"
height="4.333333333333333in"}

Slika 1.3. Bazalni gangliji i talamus

![](media/image4.jpeg){width="6.5in" height="4.335416666666666in"}

Slika 1.4. Limbički sustav (dio), hipotalamus, hipofiza i velika
komisura

![C:\\Users\\Pavle\\Desktop\\Ilustracije\\Pog1\_fin\\1.5\\1.5.jpg](media/image5.jpeg){width="6.5in"
height="4.333333333333333in"}

Slika 1.5. Kora velikog mozga

![1](media/image6.jpeg){width="6.238888888888889in"
height="4.163888888888889in"}

Slika 1.6. Prikaz inzule




2\. POGLAVLJE

SNIMANJE ELEKTRIČNE AKTIVNOSTI MOZGA: ELEKTROENCEFALOGRAFIJA (EEG) I
POTENCIJALI VEZANI UZ DOGAĐAJ (ERP)

*Matilda Nikolić Ivanišević*

U ovom poglavlju naučit ćemo:

-   o električnoj aktivnosti mozga

-   o tehnikama istraživanja mozga koje bilježe električnu aktivnost:
    EEG i ERP

-   o tipovima moždanih valova

-   o primjeni EEG-a i ERP-a u istraživanju i dijagnostici

\[stranica namjerno ostavljena prazna\]

Ukratko o mjernim tehnikama
===========================

Sada kada ste u prvom poglavlju stekli informacije o kompleksnosti mozga
na kojoj počiva cijeli naš unutarnji svijet, sve naše misli, snovi,
sjećanja, osjećaji, sve ono što nas čini takvima kakvi jesmo, odnosno
odražava našu bit, postavlja se pitanje na koji je način moguće
„zaviriti" u njega. Postoji li „alat", odnosno tehnika koja će nam
pomoći da ogroman broj nama još uvijek nepoznatih procesa i mehanizama
koji opisuju način na koji naš mozak funkcionira, svedemo na barem malo
manju količinu? Odgovor je, dakako, potvrdan. Ne samo da je potvrdan
nego su znanstvenici tijekom godina razvili više takvih tehnika.
Općenito možemo reći da nam psihofiziološka mjerenja, tj. upotreba
specifičnih tehnika, omogućuju uvid u biološke i fiziološke procese koji
se odvijaju iza barijere koju naše tijelo ima s okolinom, dakle ispod
kože. Cilj psihofiziologije, kao zasebne znanstvene discipline,
istraživanje je kognitivnih, emocionalnih i ponašajnih fenomena kroz
prizmu fizioloških principa i događaja. Cacioppo i suradnici primjećuju
da psihofiziologija predstavlja staru ideju, ali mladu, odnosno
relativno novu znanstvenu disciplinu. Time su željeli naglasiti da je
čovjek odavno počeo intuitivno povezivati promjene koje se događaju u
organizmu s različitim stanjima raspoloženja, frustracije, zadovoljstva
i sl. U novije je doba znanstveni i tehnološki razvoj omogućio i
nastanak više tipova tehnika kojima se mogu bilježiti anatomske i
fiziološke karakteristike živčanog sustava. Svaka od tehnika koje su se
paralelno s dostignućima iz povezanih znanstvenih disciplina (medicina,
fizika, tehnologija itd.) razvile do stadija kakvog danas poznajemo, ima
svoje prednosti i ograničenja. Koju ćemo od mogućih tehnika koristiti,
ovisi zapravo o tome za kakvom vrstom informacija tragamo i koliko
precizna informacija nam je potrebna. Mjerne tehnike mogu se podijeliti
s obzirom na različite kriterije. Jedna od najopćenitijih i
najopsežnijih podjela ona je prema kojoj se tehnike dijele s obzirom na
sustav koji se želi zahvatiti. U tom smislu razlikuju se mjerne tehnike
vezane za proučavanje središnjeg živčanog sustava i njegova perifernog
dijela koje se pak dalje dijele na one kojima se zahvaća autonomni (dio
koji sudjeluje u regulaciji procesa unutar organizma) i somatski dio
(dio koji je u interakciji s okolinom). Najčešće aktivnosti koje se
prate u svrhu ispitivanja djelovanja autonomnog dijela živčanog sustava
su kardiovaskularna, elektrodermalna, pupilarna i gastrointestinalna
aktivnost. Kako je somatski sustav definiran kao onaj koji je u
interakciji s okolinom, logično je da se procjena njegove funkcije
bazira na ispitivanju kontrakcija mišića, tj. na elektromiografiji
(EMG). Tehnike kojima se snimaju anatomske karakteristike mozga
obuhvaćaju računalnu tomografiju (CT) i magnetsku rezonanciju (MRI).
Nadalje, tehnike kojima se zahvaćaju funkcije središnjeg živčanog
sustava dijele se u dvije velike kategorije. Jednu čine tehnike bazirane
na metaboličkim promjenama kao što su pozitronska emisijska tomografija
(PET) i funkcijska magnetska rezonancija (fMRI), dok drugu kategoriju
čine tehnike bazirane na ispitivanju promjena električne i magnetske
aktivnosti mozga. Sa zadnjom smo kategorijom konačno došli do fokusa
ovog poglavlja jer u nju, među ostalim, spadaju **elektroencefalografija
(EEG)** i **potencijali vezani za događaj** **(ERP** -- engl.
*Event-Related Potentials*). Možda će vas kao čitatelja zanimati zašto
baš te dvije tehnike. Opseg ove knjige, odnosno pojedinačnih poglavlja,
nije toliko velik da ostavlja prostor za detaljniji prikaz većeg broja
tehnika. Izbor je pao na EEG jer je to jedna od najčešće korištenih
metoda. Većina ljudi upoznata je s tim što termin EEG označava, no u
ovom će se tekstu dati ipak nešto detaljniji prikaz. Zašto potencijali
vezani za događaj? Jer ta tehnika u određenom smislu predstavlja
nadogradnju EEG-a, poslije ćemo vidjeti na koji način. Različite tehnike
oslikavanja imaju svoje prednosti i nedostatke, pa nije rijetkost da se
u istraživanjima kombiniraju.

Elektroencefalografija (EEG)
============================

Fiziološka osnova i načini snimanja
-----------------------------------

Elektroencefalografija predstavlja tehniku kojom se prati i bilježi
električna aktivnost mozga. Naime, različiti dijelovi mozga
„komuniciraju" međusobno i s ostatkom tijela s pomoću električnih
signala koji predstavljaju osnovu na kojoj se baziraju EEG i ERP. Za
početak ćemo objasniti o kakvim je signalima riječ, odnosno kako oni
nastaju. Priča o električnim naponima, njihovim promjenama, odnosno
potencijalima i vrstama potencijala te načinima njihova širenja nije
nimalo jednostavna. Radi veće jasnoće teksta opis ćemo započeti s jednim
od ključnih faktora razumijevanja funkcioniranja živčanog sustava,
membranskim potencijalom neurona u stanju mirovanja, tj. kada na njega
ne djeluju nikakvi podražaji. U takvu je stanju membrana živčane stanice
polarizirana. To se može dokazati ako u tijelo stanice postavimo jednu
elektrodu, čiji promjer mora biti tanji od tisućinke milimetra (stoga se
naziva mikroelektroda), a drugu izvan neurona, odnosno u izvanstaničnu
tekućinu. Ako bismo te dvije elektrode spojili na galvanometar ili
osciloskop mogli bismo očitati razliku u potencijalu čija bi vrijednost
bila oko -70mV, što znači da je živčana stanica u stanju mirovanja
polarizirana. Vanjska je površina membrane pozitivna, a unutrašnjost je
stanice negativna. Otkud dolaze ti pozitivni i negativni naboji?
Naravno, od iona, a četiri vrste iona posebno su značajne za postojanje
i održavanje membranskog potencijala mirujuće stanice: ioni natrija
(Na^+^), klora (Cl^-^), kalija (K^+^) i veliki proteinski ioni.
Koncentracija prvih dvaju veća je izvan stanice, u ekstracelularnoj
tekućini, dok su posljednja dva više koncentrirana u intracelularnoj
tekućini. O zasićenosti intracelularne i ekstracelularne tekućine s
pojedinim ionima ovisi njihov naboj. Postavlja se pitanje zašto bi
stanica u stanju mirovanja, točnije njezina membrana, imala bilo kakav
potencijal, pogotovo ako znamo da održavanje stabilnog potencijala
zahtjeva aktivaciju različitih mehanizama, jer ioni imaju stalnu
tendenciju kretanja iz područja veće u područje manje koncentracije. To
je stoga jer je na taj način živčana stanica spremna brzo odgovoriti na
podražaj koji se očituje u naglom propuštanju iona natrija u
unutrašnjost stanice, što rezultira promjenom potencijala. Ako je
podražaj subliminalan (ispod razine osjetljivosti), on će dovesti do
lokalizirane i kratkotrajne promjene potencijala koja će iščeznuti s
prestankom djelovanja podražaja. Ako je podražaj intenzivniji, točnije
supraliminalan, doći će do stvaranja **akcijskog potencijala** koji se
još naziva i živčani impuls. On se očituje u početnoj snažnoj
depolarizaciji stanice (unutrašnjost stanice od negativne postaje
pozitivno nabijena), nakon čega dolazi do ponovnog vraćanja potencijala
na negativne vrijednosti karakteristične za stanje mirovanja
(repolarizacija). Do repolarizacije dolazi zbog izlaženja pozitivnih
iona kalija iz tijela stanice u ekstracelularnu tekućinu. Akcijski se
potencijal kroz samu stanicu, odnosno cijeli niz stanica, širi bez
dekrementa, što znači da je promjena potencijala konstantna bez obzira
na prevaljen put. Ako povučemo paralelu s provođenjem struje, to bi
značilo da su naši aksoni savršeni vodiči bez otpora. Zanimljiv je i
podatak da veličina promjene potencijala nije vezana za intenzitet
podražaja, već svi liminalni i supraliminalni podražaji dovode do
jednake promjene. Stoga se kaže da akcijski potencijal funkcionira po
principu „*sve ili ništa"*. Brzina širenja živčanih impulsa također ne
ovisi o intenzitetu podražaja, već o debljini vlakna i kreće se u
rasponu od oko 1 do 100 m/s. Navedeni tekst predstavlja sažeti opis
fizikalnih i kemijskih promjena koje se događaju u živčanom sustavu kako
bi se stekao osnovni dojam o načinu na koji se informacije prenose kroz
njega. Ukupna električna aktivnost mozga zajednički je rezultat
djelovanja elektriciteta svih živčanih impulsa koji se događaju u danom
trenutku.

Da bismo snimili električnu aktivnost mozga, na lubanju je moguće
postaviti elektrode. Površinski potencijali zabilježeni pojedinom
elektrodom uglavnom odražavaju aktivnost milijardi neurona smještenih u
kori mozga, u području ispod te elektrode. Signal koji se dobije na
površini lubanje iznimno je slab, izražava se u mikrovoltima (1
mikrovolt (µV) predstavlja milijunti dio volta), stoga se on višestruko
pojačava kako bi bio vidljiv. U neka ne tako davna vremena, kada je
stupanj digitalizacije bio mnogo manji, bilježenje takve aktivnosti,
odnosno signala odvijalo se na papiru, dok je danas to kompjutorizirano.
Bez obzira u kojem je obliku sačuvan zapis koji odražava električne
promjene, njega uvijek zovemo istim imenom, **elektroencefalogram**. Iz
podatka da se prilikom korištenja te tehnike elektrode postavljaju na
površinu lubanje može se zaključiti da je ta tehnika neinvazivna, a
samim time i bezbolna, te se može, ako to procedura zahtijeva, više puta
primjenjivati na ispitanicima, odnosno pacijentima, uključujući i djecu,
bez ikakvog rizika, odnosno ograničenja.

Prvi koji je uspio napraviti EEG zapis dobiven s površine ljudskog mozga
bio je Hans Berger (1873. -- 1941.), njemački neuropsihijatar, 1924.
godine. U vrijeme svojeg pionirskog rada bio je profesor na Sveučilištu
u Jeni te voditelj sveučilišne psihijatrijske klinike. U radu koji je
objavio pet godina nakon uspješnog snimanja, Berger navodi 6. srpnja
1924. kao datum kada je napravljen prvi ljudski EEG i to na 17-godišnjem
mladiću koji je bio podvrgnut operaciji mozga zbog nastanka tumora.
Njegova posvećenost takvim istraživanjima bila je nadahnuta idejom, koja
se kasnije pokazala itekako opravdanom, da električna aktivnost mozga
omogućava uvid u mentalne procese. Naime, primijetio je da se
zabilježena aktivnost mijenja ovisno o funkcionalnom stanju mozga kao
što su san, anestezija i nedostatak kisika. Iz današnje perspektive, u
kojoj znamo koliko su njegova istraživanja bila revolucionarna i koliko
je novih spoznaja otkriveno korištenjem te tehnike, podatak da je
tadašnja znanstvena zajednica bila poprilično skeptična i
nezainteresirana za njegovo djelovanje, zvuči nevjerojatno. Zasluženu
međunarodnu reputaciju dobio je tek desetljeće kasnije kada je engleski
neurolog Edgar Douglas Adrian, dobitnik Nobelove nagrade za fiziologiju
i medicinu, usmjerio javnost na Bergerov rad i potvrdio neke njegove
nalaze.

Kako izgleda klasični EEG zapis? Evo jednog primjera na Slici 2.1.

(SLIKA 2.1. OVDJE)

Na njemu je moguće vidjeti više neobičnih linija u obliku valova. Svaka
od linija može predstavljati zapis s pojedine elektrode (kao u našem
primjeru) ili pak razliku potencijala između dviju aktivnih elektroda.
Točnije rečeno, svaki zapis predstavlja razliku potencijala dobivenih na
dvije elektrode, samo što se ponekad druga elektroda (prva je uvijek
postavljena na lubanji) postavlja na neaktivnom području, npr. na kosti
iza uha (mastoidna kost), a takav se način snimanja naziva monopolarno
snimanje. Ako je riječ o razlici između dviju aktivnih elektroda, onda
govorimo o bipolarnom snimanju. Broj linija, odnosno korištenih
elektroda bira liječnik ili istraživač ovisno o postavljenim ciljevima i
o tome koje funkcije želi ispitati (npr. vidne, slušne, motorne ili pak
želi zahvatiti sve regije). Cijelo vrijeme govorimo da se elektrode
postavljaju na površinu lubanje, ali taj je podatak poprilično
neprecizan, odnosno trebali bismo znati točnu lokaciju svake elektrode,
pogotovo ako želimo svoje rezultate usporediti s rezultatima do koji su
došli neki drugi istraživači (a to uvijek želimo!). U tu je svrhu
Jaspers razvio nomenklaturu elektroda, što znači da su različite
pozicije na površini lubanje, odnosno elektrode koje se na njih
postavljaju, dobile svoje ime i prezime. Svaka pojedina pozicija u
svojem nazivu ima jedno slovo i broj. Slova se odnose na različite
regije. Već ste u prvom poglavlju mogli pročitati da se mozak dijeli na
pet režnjeva: frontalni, temporalni, parijetalni, okcipitalni i inzulu.
Za nomenklaturu (površinskih) elektroda važna su nam prva četiri režnja.
Ne zbog toga što su funkcije inzule nebitne, već zbog činjenice da je
inzula podvučena ispod temporalnog režnja. Slova koja se koriste su F
(frontalna regija), T (temporalna regija), C (centralna regija), P
(parietalna regija) i O (okcipitalna regija). U nazivlju imamo i jedno
slovo „viška" (slovo C), tj. imamo četiri režnja, a pet slova koja
označavaju pet različitih regija. Brojevi se odnose na moždanu
hemisferu. Parni označavaju desnu, a neparni lijevu hemisferu. Neke
elektrode umjesto broja pored oznake regije imaju slovo „z" (od engl.
*zero*), i to su one elektrode koje su smještene u sredini, dakle ni
lijevo ni desno. Takav sustav imenovanja elektroda naziva se 10/20
sustav, a ime je dobio po tome što su elektrode smještene na 10 ili 20 %
udaljenosti između lijevog i desnog mastoidnog nastavka, odnosno vrha
nosa (*nasion*) i zatiljka (*inion*). Radi jasnoće pogledajte Sliku 2.2.

(SLIKA 2.2. OVDJE)

Ovakav raspored elektroda uključuje 21 elektrodu. Previše? Premalo?
Možemo reći da nije previše jer se osnovna zamjerka vezana za EEG odnosi
na to da ne omogućuje precizno određivanje izvora signala što, između
ostalog, proizlazi iz činjenice da je još uvijek ostalo jako mnogo
prostora nepokrivenog elektrodama. Stoga se može zaključiti da ova
metoda ima relativno lošu prostornu rezoluciju. Ovdje bismo se mogli
ograditi pa reći da noviji EEG uređaji imaju integrirane sofisticirane
programe koji omogućuju korištenje velikog broja elektroda (i do 256) te
preciznije određivanje izvora signala. Što se pak tiče vremenske
rezolucije ove tehnike, ona je jako dobra, što zapravo znači da se
promjene koje su vidljive na EEG-u odvijaju u realnom vremenu, a ne sa
zakašnjenjem. Ako se možda pitate je li komplicirano postaviti sve te
silne elektrode, odgovor je da baš i nije, a razlog je jednostavan: sve
su elektrode obično integrirane u kapu, a kape se, kao i odjeća,
izrađuju u različitim veličinama.

Već je općepoznata činjenica da različiti dijelovi mozga imaju različite
funkcije. Ako nas zanima neka specifična funkcija, možemo promatrati
ciljane elektrode, čak ih na tom mjestu možemo postaviti u formaciji
gušćoj od klasične kako bismo dobili preciznije informacije. Npr. u
centralnoj regiji (C3, C4 i C7) koja uključuje senzorne i motorne
funkcije, primarne vidne funkcije pratit ćemo preko elektroda O1 i O2,
kognitivne aktivnosti proučavajući frontalnu regiju itd.

Vratimo se ponovno na Sliku 2.1., točnije na prikazane linije. Svaka od
njih prikazana je u obliku kompleksnih valova. Ako su kompleksni, od
čega su sastavljeni?

Vrste EEG valova
----------------

EEG aktivnost može se svesti na nekoliko osnovnih valova, odnosno
ritmova, a pojedini zapis u većoj ili manjoj mjeri sadrži te osnovne
forme. Svaki od osnovnih ritmova definiran je frekvencijom i amplitudom.

_**Alfa-ritam**_ **(alfa-valovi)** ima frekvenciju između 8 i 12 Hz te
amplitudu obično između 10 i 45µV, s tim da u amplitudi postoje velike
razlike od pojedinca do pojedinca. Upravo su alfa-valovi dominantni kod
odraslih ljudi u opuštenom budnom stanju, a najzastupljeniji su u
okcipitalnom dijelu mozga. Koliko će alfa-ritam dominirati EEG zapisom
ovisi i o tome drži li osoba zatvorene (veća zastupljenost alfa-ritma)
ili otvorene oči (manja zastupljenost alfa-ritma). U trenutku kada se
oči otvore, dolazi do naglog smanjenja prisutnosti alfa-valova.
_**Beta-ritam**_ (beta-valovi)** ima frekvenciju u rasponu od oko 12 -- 30
Hz, sa znatno nižim oscilacijama u amplitudi u odnosu na alfa-ritam (10
-- 20 µV). Veća zastupljenost beta-ritma odražava stanje povećane
budnosti i upravo su beta-valovi najviše zastupljeni u budnom stanju dok
držimo oči otvorene. _**Delta-ritam**_ **(delta-valovi)** je niskofrekventna
aktivnost (1 -- 4 Hz) koja je najzastupljenija u duboku spavanju. Upravo
je zastupljenost delta-valova jedan od kriterija za određivanje stadija
spavanja. Ta sporovalna aktivnost dominantna je kod novorođenčadi, no
poslije je zamjenjuju alfa i beta-ritam. **Theta-ritam** **(theta-valovi)**
(4 -- 8 Hz) ima nešto veću frekvenciju od delta-ritma i obično se javlja
u stanjima pospanosti, meditacije te u nekim stadijima spavanja, točnije
onima koji se odnose na „plitki" san.

(SLIKA 2.3.)

Liječnik i/ili istraživač može analizirati EEG zapis na dva moguća
načina: vidnim pregledavanjem zapisa (kvalitativna analiza) ili
upotrebom različitih programa koji omogućuju kvantitativnu analizu,
najčešće baziranu na ispitivanju zastupljenosti pojedinih vrsta valova.
Prije same analize potrebno je zapis očistiti od različitih smetnji koje
su nažalost neizbježne. One mogu nastati zbog odvijanja paralelnih
fizioloških procesa (npr. srčana i mišićna aktivnost), ali i zbog niza
tehničkih smetnji (interferencija s uređajima iz okoline, loše
uzemljenje ispitanika, prevelik otpor na elektrodama i sl.).

Primjena EEG-a
--------------

Sada kad smo nabrojili prilično mnogo teorijskih saznanja, bilo bi
interesantno usmjeriti se na situacije u kojima nam upotreba EEG-a može
biti korisna. EEG se može koristiti prilikom:

-   praćenja različitih stanja budnosti, kome te moždane smrti

-   lociranja područja koja su oštećena uslijed povrede glave, moždanog
    udara ili tumora

-   praćenja mentalnog opterećenja (npr. pri rješavanju različitih vrsta
    zadataka)

-   kontroliranja dubine anestezije

-   istraživanja epilepsije i lociranja područja na kojem dolazi do
    izbijanja pojačane moždane aktivnosti

-   testiranja učinkovitosti lijekova za epilepsiju

-   praćenja razvoja mozga

-   primjene *biofeedbacka*

-   istraživanja poremećaja spavanja i različitih stadija spavanja.

Jeste li znali da se i u Hrvatskoj, točnije na KBC-u Rebro, provode
operacije pacijenata kojima je svakodnevno normalno funkcioniranje
gotovo pa onemogućeno zbog čestih i intenzivnih epileptičnih napada?
**Epilepsija** predstavlja jedan od najčešćih poremećaja u neurologiji
koji nastaje kada stanice moždane kore postanu „prepodražljive" i
reagiraju izbijanjem pojačanih električnih impulsa uslijed čega nastaju
epileptični napadaji. Ponekad su napadaji praćeni blagom
simptomatologijom i za promatrača su gotovo neprimjetni. Nazivamo ih
malim napadajima, češći su kod djece, a manifestiraju se kratkotrajnom
odsutnošću ili prestankom započete aktivnosti. Veliki napadaji
karakterizirani su poremećajima svijesti, grčenjem mišića (zbog čega se
nerijetko dogodi da se osoba ugrize za jezik ili se pomokri), a mogu se
javiti i smetnje vezane za osjete vida, sluha, njuha, ovisno o tome koja
je regija mozga zahvaćena. Na Slici 2.4. može se vidjeti kako izgleda
EEG zapis za vrijeme epileptičkog napada, tj. neposredno prije napada
(lijevi dio na kojem se vidi da amplitude valova nisu tako velike) i za
vrijeme samog napada (desni dio). Ovakve snimke mogu nam pomoći u
lokaciji izbijanja neuobičajene električne aktivnosti.

> (SLIKA 2.4.)

Epilepsija se obično liječi lijekovima, ali kod nekih pacijenata oni ne
pomažu, a kvaliteta života može im biti znatno narušena jer neki od njih
imaju i po 20-ak napadaja dnevno! U takvim slučajevima moguće je
odlučiti se za kiruršku terapiju kojoj je cilj eliminirati regiju u
kojoj nastaje nepravilno izbijanje impulsa (ako je to moguće zbog niza
drugih faktora, npr. veličina regije, funkcija koje su zahvaćene itd.).
Ponekad se za žarištem epileptičkog napada traga postavljanjem elektroda
ispod lubanje, na površinu korteksa. Nakon postavljanja elektroda obično
se provodi višednevno snimanje kako bi se što bolje odredila zona
izbijanja nepravilnih impulsa.

Od navedenih mogućih primjena EEG-a, još bismo posebno istaknuli
primjenu u sklopu *biofeedbacka* koji je u posljednjih desetak godina
postao iznimno popularan. _**Biofeedback**_ predstavlja terapijski
postupak koji pojedincu omogućava da postane svjestan svojih fizioloških
procesa te da ih nauči kontrolirati. Dakle, u sklopu tog postupka
koriste se različiti mjerni instrumenti kojima se prati veći ili manji
broj fizioloških funkcija koje se zatim osobi koja je uključena u
terapiju predstavljaju na atraktivan način, obično vizualan. Kao da se
gledamo u zrcalo, ali u njemu ne vidimo vanjštinu, već unutarnje stanje
svojeg organizma. Najčešće fiziološke funkcije koje se prate su mišićna
aktivnost, disanje, srčana aktivnost, krvni tlak te moždana električna
aktivnost. Različiti uređaji uključuju praćenje različitog broja i
kombinacija fizioloških aktivnosti, a ako se uređaj bazira na praćenju
moždane električne aktivnosti, odnosno EEG-a, tada cijeli postupak
nazivamo _**neurofeedback**_. Prema različitim oblicima _biofeedback_
terapija postoji poprilična skepsa, jer nevjerojatno zvuči da sami
možemo kontrolirati procese koji se odvijaju u našem organizmu. Ipak,
istraživanja pokazuju da je to moguće. Npr. _neurofeedback_ se pokazao
posebno uspješnim u smanjenju simptoma kod ADHD-a (**poremećaj
hiperaktivnosti i deficita pažnje** čija kratica dolazi od engleskog
naziva _Attention Deficit Hyperactivity Disorder_. To je poremećaj koji
se obično dijagnosticira još u djetinjstvu, a obilježen je izrazitim
nemirom i nemogućnošću koncentracije. Istraživanja su pokazala da je
omjer alfa i theta-valova kod takve djece drukčiji u odnosu na njihove
vršnjake koji nemaju taj poremećaj. Kako onda takvu djecu naučiti da
dođu do željenog stanja, obilježenog većom mirnoćom? Prvi je korak
postavljanje elektroda kako bismo dobili EEG zapis, ali on se djeci ne
prikazuje u klasičnom obliku, kao npr. na Slici 2.1., jer je to za njih
neatraktivno i teško da bismo im mogli objasniti čemu to zapravo služi.
Ali dobiveni podatci iz EEG-a, točnije omjer alfa i theta-valova može se
s pomoću softvera automatski analizirati, a dobivene podatke moguće je
prezentirati u obliku videoigre koju pokrećemo mislima. Da, dobro ste
pročitali, mislima. Ako je omjer valova dobar, odnosno onaj kojem
težimo, videoigra se pokreće, ali ako stanje odstupa od normalnog, ona
prestaje funkcionirati. Takav način terapije djeci je obično zanimljiv
te zbog toga i ustraju u samom tretmanu.

Potencijali vezani za događaj (ERP)
===================================

Način snimanja i vrste ERP-a
----------------------------

Na samom početku poglavlja navedeno je da se potencijali vezani za
događaj (ERP) baziraju na EEG-u, pa evo nekih osnovnih informacija i o
toj tehnici. Kada naš mozak započne neku novu aktivnost, npr. nakon što
osobu izložimo podražaju (svjetlo, zvuk, miris, električni podražaj i
sl.), živčana se aktivnost mijenja. Upravo ta promjena predstavlja
evocirani, odnosno izazvani potencijal koji je vremenski vezan
(_time-locked_) odgovor ljudskog mozga za zadani podražaj ili događaj.
On se nastoji detektirati u smislu veličine promjene i vremena kada je
promjena nastala u odnosu na trenutak zadavanja podražaja. Veličina
novonastale promjene odmjerava se u odnosu na bazični EEG zapis. Na taj
se način, kao i kod EEG-a, ispituje funkcionalno stanje živčanog
sustava. Razlika između EEG-a i ERP-a jest ta što je prva tehnika
usmjerena na spontane ritmičke oscilacije u voltaži, dok se ERP veže uz
specifičnu i vremenski ograničenu promjenu aktivnosti vezanu za pojavu
nekog događaja, senzornog, kognitivnog ili motornog. Potencijali vezani
za događaj mogu se podijeliti u dvije kategorije. Prvu kategoriju čine
promjene, tj. valovi koji se javljaju rano, točnije unutar 100 ms nakon
podražaja. Te se promjene još nazivaju evocirani, odnosno osjetni ili
egzogeni potencijali. Naziv egzogeni vezan je za činjenicu da ti valovi
prvenstveno ovise o objektivnim karakteristikama samog podražaja.
Promjene koje se javljaju poslije, odražavaju način na koji subjekt
evaluira podražaj. Stoga se te promjene u potencijalu još nazivaju i
kognitivne ili endogene (Slika 2.5.).

> SLIKA 2.5. OVDJE

Primjenom ERP-a moguće je dobiti odgovore na pitanja je li odgovor na
podražaj došao na vrijeme do određene destinacije, pokazuje li odgovor
pad u intenzitetu te ako postoji neki problem u neurološkom putu, gdje
je točno sporna lokacija. U usporedbi s nekim drugim tehnikama
(pozitronska emisijska tomografija i magnetska rezonancija) kojima se
također može pratiti povećanje neuronske aktivnosti uslijed određenog
procesa, tehnika ERP-a omogućuje preciznije detektiranje vremenskog
nastanka promjena, što je u skladu s već navedenom dobrom vremenskom
rezolucijom EEG-a. Potencijali vezani za događaj također su polifazični
valovi čije su amplitude male (obično se kreću u rasponu od 0,1 do 20
µV), a javljaju se u periodu od 2 do 500 milisekundi nakon zadavanja
podražaja. S obzirom na to da su ERP amplitude znatno manje od amplituda
koje karakteriziraju spontanu EEG aktivnost, nemoguće ih je razaznati u
sklopu klasičnog EEG zapisa. Kako bi nastale promjene bile vidljivije,
istraživači se najčešće služe uprosječivanjem. Uprosječivanje općenito
znači superponiranje, odnosno preklapanje valova jednog preko drugog
kako bi se dobila sumativna vrijednost, tj. oblik vala. Npr. ako
uprosječujemo spontanu EEG aktivnost uz preklapanje jako velikog broja
zapisa, u konačnici bi „val" koji bismo dobili na taj način bio ravna
crta, odnosno vala više ne bi bilo. To proizlazi iz činjenice da je EEG
odraz spontane i nasumične ritmične aktivnosti pa se valovi koji je
opisuju u različitim vremenskim točkama snimanja međusobno jednostavno
ponište. Kod ERP-a je upravo suprotno. Promjene koje nastaju izlaganjem
nekom događaju dobro su definirane, očekivane i uvijek jednake. U tom
smislu kada preklapamo EEG zapis koji sadrži promjene nastale uslijed
djelovanja nekog događaja, višekratnim ponavljanjem tog procesa upravo
nam se željeni val iskristalizira i postaje vidljiv, dok pozadinska
aktivnost, odnosno bazični EEG, kao što je već i ranije rečeno, nestaje.
Postavlja se pitanje koliko zapisa moramo imati da bismo uprosječivanjem
izvukli dovoljno jasan val promjene potencijala vezanog uz neki događaj?
U praktičnom smislu to pitanje zapravo znači koliko puta osoba treba
biti izložena nekom događaju (npr. svjetlosni podražaj) da bismo
detektirali promjenu u električnoj aktivnosti mozga koju taj događaj
izaziva. Odgovor na to pitanje vezan je za vrstu potencijala o kojem se
radi. U osnovi treba uzeti u obzir veličinu promjene koju izaziva neki
događaj u odnosu na bazičnu EEG aktivnost. Za primjer uzmimo da je
prosječna amplituda EEG valova oko 50 µV, a da izloženost nekom događaju
dovodi do promjene te amplitude za 5 µV. Ovaj teoretski primjer
istovjetan je promjenama koje izazivaju vidni podražaji (VEP -- _Visualy
Evoked Potentials_). Ako 50 podijelimo s 5, dobit ćemo 10 te nakon što
taj broj kvadriramo (100), doći ćemo do odgovora koliko nam je zapisa
potrebno. Dakle, općeniti je princip da amplitudu pozadinskog EEG-a
(koju možemo promatrati kao šum) podijelimo s amplitudom promjene
izazvane nekim događajem (koju možemo promatrati kao signal) te dobivenu
vrijednost kvadriramo. Iz toga proizlazi da što neki događaj izaziva
veću promjenu potencijala, to je potrebno uprosječiti manji broj zapisa
kako bismo izdvojili željeni val, i obrnuto. Na primjer, rane promjene
izazvane slušnim podražajem (BAEP - _Brainstem Auditory Evoked
Potential_) iznose svega 0,25 µV te su znatno manje od onih izazvanih
vidnim podražajem. Zbog toga je kod snimanja slušnih potencijala
potreban znatno veći broj ponavljanja podražaja, čak 4000. Najčešće
korišteni podražaji za ispitivanje ERP-a upravo su slušni i vidni
podražaji.

Promjene potencijala vezanog uz neki događaj uvijek se prikazuju u
obliku vala koji ima više komponenata. Te se komponente definiraju u
terminima šiljaka, odnosno amplituda koje imaju svoj polaritet (promjene
potencijala prema višim ili nižim vrijednostima u odnosu na bazični EEG
ili neki drugi izdvojeni val u sklopu ERP-a) i latenciju izraženu u
milisekundama (vrijeme koje prođe od trenutka zadavanja podražaja do
pojave vala). Stoga se pojedinačne komponente uvijek označavaju slovom P
(povećanje potencijala, tj. pozitivna promjena potencijala) ili N
(smanjenje potencijala, tj. negativna promjena potencijala) uz koje
stoji broj koji označava period latencije. Tako bi se npr. oznaka P100
odnosila na pozitivan val koji se javlja otprilike 100 ms nakon
izlaganja podražaju. Cilj je istraživača otkriti podrijetlo navedenih
promjena te ih povezati s fiziološkim funkcioniranjem živčanog sustava
ili s psihičkim/psihološkim fenomenima.

Primjena ERP-a
--------------

Ako se prisjetimo podjele na egzogenu i endogenu komponentu potencijala
vezanih za događaj, nameće se zaključak da su psiholozi u svojem radu
više zainteresirani na proučavanje kasnijih, egzogenih komponenti jer
nam upravo one mogu više reći o samoj kogniciji, odnosno o kompleksnijim
procesima u odnosu na senzorno procesiranje informacija. Npr. BAEP
predstavlja ranu promjenu potencijala izazvanih slušnim podražajima
(okarakteriziran je sa 7 valova koji se označavaju rimskim brojkama), a
svoju primjenu ima češće u medicini nego u psihologiji. Tako postoje
brojne indikacije kod kojih ta tehnika može biti primijenjena, poput
gubitka sluha, problema s ravnotežom (s obzirom na to da su ovi valovi
produkt aktivnosti moždanog debla), metaboličke, demijelinizacijske,
degenerativne bolesti i tumori moždanog debla, koma i dr. Ne smijemo
biti isključivi i reći da ih psiholozi nikada ne koriste. Npr. postoje
istraživanja u kojima se proučavala latencija BAEP komponenata kod
ekstroverata i introverata pri čemu je utvrđeno da ekstroverte
karakterizira značajno dulja latencija. Taj se nalaz tumači kao potvrda
njihove manje slušne osjetljivosti, odnosno reaktivnosti na podražaje,
što je u skladu s brojnim psihofiziološkim istraživanjima i samim
postavkama Eysenckove teorije ličnosti. MMN komponenta (_Mismatch
Negativity_) spada u egzogene komponente duge latencije i bitna je u
kontekstu psihologijskih istraživanja jer reflektira automatsko
uočavanje devijacije kod podražaja, što odražava pasivnu pažnju. Taj val
odgovor je mozga na narušavanje pravila koje je definirano serijom
senzornih podražaja, obično auditornih. Javlja se kada postoji zamjetna
promjena u nekom aspektu unutar serije istih podražaja. Taj se aspekt
može odnositi npr. na frekvenciju, trajanje, intenzitet, izvor zvuka i
sl.

Kada je riječ o endogenim ERP komponentama, među njima je najčešće
ispitivana P300 komponenta, odnosno val. Ponekad se u literaturi
označava i kao P3 val (treći po redu pozitivni val). Riječ je o
pozitivnom valu čija se latencija kreće u rasponu od 250 do 400 ms.
Javlja se kada je pojedinac aktivno usmjeren na podražaj ili kod pojave
novog, tj. iznenađujućeg podražaja. Obično se izaziva tako da se
sukcesivno primjenjuje niz podražaja, npr. vidnih, s tim da postoje
standardni i ciljni podražaji čija je zatupljenost mnogo manja u odnosu
na zastupljenost standardnih podražaja (_odball* paradigma_). Zadatak je
ispitanika da reagira na prisutnost ciljnog podražaja motoričkom
reakcijom, npr. pritiskom tipke. Latencija se u pravilu interpretira kao
brzina klasifikacije podražaja, pri čemu je kraća latencija indikator
superiorne mentalne izvedbe u odnosu na dužu latenciju. Promjene u ERP
komponentama mogu ukazivati na neurološke ili psihijatrijske probleme.
Tako je npr. jedan od najrobusnijih nalaza na shizofrenim pacijentima
redukcija P300 amplitude. N400 ili N4 također je često ispitivana
komponenta. Prvi je put opisana u ispitivanju semantičke
nekongruentnosti, stoga se i povezuje sa semantičkom evaluacijom
podražaja. Pritom su korištene rečenice u kojima jedna riječ nije
odgovarala sadržaju rečenice. Još jedan val vezan je uz procesiranje
jezika, a to je P600, s tim da se promjene u toj komponenti vežu za
sintaksu.

Zaključno se može istaknuti da je prošlo već gotovo cijelo stoljeće
otkako je Hans Berger napravio prvi neinvazivni EEG zapis ljudske
moždane aktivnosti. U tom je periodu tehnika evoluirala i u načinu
primjene, ali i u načinu na koji se podatci mogu analizirati te iz njih
donositi valjani zaključci. Ovo je jedna od najčešće korištenih tehnika,
kako u znanstvenim tako i u kliničkim istraživanjima. Razlog tome je
njezina relativno laka primjena, mogućnost dobivanja kvalitetnih
podataka, pogotovo s obzirom na temporalnu rezoluciju, te široka
dostupnost što je posljedica tehnološkog napretka i pada cijene takvih
uređaja. EEG uređaji više nisu rezervirani za „elitne" institucije. To
je danas slučaj s nekim drugim uređajima, poput funkcionalne magnetske
rezonancije. Tehnika snimanja potencijala vezanih za događaj „mlađa" je
sestra elektroencefalografije i u primjeni je posljednja četiri
desetljeća. U tom smislu naravno da imaju mnogo zajedničkih
karakteristika. I jedna i druga tehnika etablirale su se u osnovne alate
neuroznanosti i pshofiziologije. Najveća prednost im je visoka
temporalna rezolucija, ali najveća mana niska spacijalna rezolucija. No
kako svaka tehnika ima svoje prednosti i mane, rješenje leži u primjeni
više različitih tehnika (npr. fMRI ima dobru prostornu rezoluciju) kako
bismo dobili optimalnu kombinaciju za mjerenje moždane aktivnosti.

Zaključci
---------

1\. Moždana aktivnost može se mjeriti na različite načine i s pomoću
različitih uređaja. Jedan od tih načina mjerenje je električne
aktivnosti mozga. Električna aktivnost mozga proizlazi iz zajedničke
aktivnosti velikog broja neurona.

2\. Dvije glavne tehnike kojima se bilježi električna aktivnost mozga su
elektroencefalografija (EEG) i potencijali povezani za događaj (ERP).
Elektroencefalografija mjeri kontinuiranu i spontanu moždanu aktivnost,
dok potencijali povezani za događaj prikazuju promjene u moždanoj
aktivnosti koje nastaju zbog nekog specifičnog osjetilnog ili motoričkog
događaja.

3\. Električna moždana aktivnost sačinjena je od komponenti koje čine
moždani valovi različitih frekvencija i amplituda. Najpoznatiji među
njima su alfa, beta, delta i theta-valovi.

4\. Potencijali ERP komponenti jako su malih voltaža, a da bi bili
uočljivi, potrebno je uzastopno zadavanje podražaja kako bi se izdvojili
iz pozadinskog EEG-šuma.

5\. Potencijali vezani za događaj mogu se podijeliti u dvije kategorije:
promjene, tj. valovi koji se javljaju rano (točnije unutar 100 ms nakon
podražaja), a nazivaju se evocirani, odnosno osjetni ili egzogeni
potencijali i promjene koje se javljaju kasnije te odražavaju način na
koji subjekt evaluira podražaj, a nazivaju se i kognitivni ili endogeni
potencijali.

6\. Osim za istraživačke svrhe, bilježenje električne aktivnosti mozga
ima važnu primjenu i u dijagnostici. Primjerice, epilepsija se može
dijagnosticirati iz specifičnih obrazaca moždanih valova.

**Testirajte se**

1\. Jedna od mogućih podjela tehnika za oslikavanje mozga je podjela na
anatomske i funkcionalne. Saznajte koje sve tehnike za oslikavanje mozga
postoje. Koje i zbog čega spadaju u anatomske, a koje u funkcionalne
tehnike? Gdje spadaju EEG i ERP?

2\. Nabrojite sve tipove moždanih valova koji se navode u ovom poglavlju
te se pokušajte sjetiti koje raspone frekvencija zauzimaju i za kakva su
stanja tipični. U vanjskim izvorima potražite i ostale tipove moždanih
valova te proučite njihova imena, karakteristične frekvencije te u kojim
se stanjima javljaju.

3\. Što je to epilepsija? Navedite što sve karakterizira tu bolest.
Pronađite u dodatnim izvorima informacije o epilepsiji koje smatrate
zanimljivima.

4\. Što je to ADHD? Navedite što ga sve karakterizira i pronađite u
vanjskim izvorima dodatne informacije vezane za taj poremećaj koje
smatrate zanimljivima.

5\. Koji je najčešće korišteni način dobivanja ERP-a iz EEG-a?

6\. Koja se endogena ERP komponenta najčešće istražuje? Na što ona
ukazuje?

7\. Koji se ERP valovi koriste u proučavanju procesiranja jezika?

**Preporučena dodatna literatura**

Cacioppo, J. T., Tassinary, L. G., & Berntson, G. G. (2007).
Psychophysiological Science: Interdisciplinary Approaches to Classic
Questions About the Mind. In J. T. Cacioppo, L. G. Tassinary, & G. G.
Berntson (Eds.), *The Handbook of Psychophysiology* (pp. 1-16).
Cambridge: Cambridge University Press.

Infantolino, Z., & Miller, G. A. (2017). Psychophysiological methods in
neuroscience. In R. Biswas-Diener, & E. Diener (Eds.), *Noba Textbook
Series: Psychology*. Champaign, IL: DEF publishers.

Važni pojmovi
-------------

**Akcijski potencijal** Nagla depolarizacija i repolarizacija membrane
živčane stanice do koje dolazi kad promjena u membranskom potencijalu
dosegne odgovarajući prag. Depolarizacija se tada širi i putuje aksonom
poput živčanog impulsa.

**Alfa-valovi** Moždani valovi u rasponu frekvencija od 7,5 do 13 Hz,
karakteristični za opušteno stanje.

**Beta-valovi** Moždani valovi u rasponu frekvencija od 13 do 30 Hz,
karakteristični za budno stanje.

**Biofeedback** Proces kojim se vježba i stječe veća svjesnost i moguća
kontrola nad raznim fiziološkim funkcijama (bio) tako da se koriste
instrumenti koji pružaju povratnu informaciju (*feedback*) o aktivnosti
tih sustava. Primjena uključuje informaciju o moždanim valovima,
napetosti mišića, provodljivosti kože, srčanom ritmu i slično.

**Delta-valovi** Moždani valovi u rasponu frekvencija od 1 do 4 Hz,
karakteristični za duboki san.

**Elekroencefalografija (EEG)** Tehnika kojom se prati i bilježi
električna aktivnost mozga. Električna aktivnost zahvaća se s pomoću
elektroda koje se smještaju na skalp ispitanika ili pacijenta, a
manifestira se u obliku više tipova moždanih valova. Ta se tehnika
koristi i u istraživačke i dijagnostičke svrhe.

**Elektroencefalogram** Zapis koji se dobije primjenom
elektroencefalografije. Na takvom je zapisu vidljiva električna
aktivnost mozga koja oscilira u funkciji vremena.

**Epilepsija** Pojam epilepsija opisuje grupu neuroloških poremećaja
koje karakteriziraju epileptički napadaji za vrijeme kojih dolazi do
abnormalno intenzivne i/ili sinkronične električne aktivnosti u mozgu.
Napad rezultira nekontroliranim pokretima i trešnjom tijela i
djelomičnim ili potpunim gubitkom svijesti.

***Neurofeedback*** Vrsta *biofeedbacka* bazirana na praćenju moždane
aktivnosti s pomoću EEG-a.

**Poremećaj hiperaktivnosti i deficita pažnje (ADHD)** Mentalni
poremećaj neurorazvojnog tipa koji karakteriziraju problemi u održavanju
pažnje, prevelika aktivnost i poteškoće u kontroliranju ponašanja koje
nije primjereno dobi osobe. Simptomi se javljaju prije 12. godine
života.

**Potencijali vezani za događaj (ERP)** Tehnika kojom se bilježi
električni odgovor mozga na specifični osjetilni, kognitivni ili
motorički događaj. Ta je tehnika slična EEG tehnici jer za bilježenje
električne aktivnosti mozga koristi slične uređaje. Međutim, postupak
snimanja razlikuje se jer se ispitaniku višestruko zadaju specifični
događaji (npr. odgovarajući vidni podražaji) te se konačna izazvana
električna aktivnost dobije kao prosjek svih snimljenih aktivnosti za
isti događaj. Podtipovi ERP-a su evocirani, odnosno senzorni potencijali
koji predstavljaju rane komponente te kasnije komponente, tj. kognitivni
ili endogeni potencijali.

**Theta-valovi** Moždani valovi u rasponu frekvencija od 4 do 7 Hz,
karakteristični za pospanost, plitki san i meditaciju.

**Literatura**

Akay, A. (2012). Evoked Potentials. In S. Oraii (Ed.),
*Electrophysiology -- From Plants to Heart*. Saeed Oraii. InTech. URL:
http://www.intechopen.com/books/electrophysiology-from-plantsto-heart/evoked-potentials

Cacioppo, J. T., Tassinary, L. G., & Berntson, G. G. (2007).
Psychophysiological Science: Interdisciplinary Approaches to Classic
Questions About the Mind. In J. T. Cacioppo, L. G. Tassinary, & G. G.
Berntson (Eds.), *The Handbook of Psychophysiology* (pp. 1-16).
Cambridge: Cambridge University Press.

Collura, T. F. (1993). History and Evolution of Electrpencephalographic
Instruments and Techniques. *Journal of Clinical neurophysiology*, *10*,
476-504.

Fernandez-Ballesteros, R. (Ed.). (2003). *Encyclopedia of Psychological
Assessment*. Los Angeles: SAGE Publications Ltd.

Huić, M. (2014). „Biofeedback" i „Neurofeedback" metode u liječenju
psihijatrijskih poremećaja Procjena zdravstvene tehnologije (engl. HTA),
Broj 08/2014. Zagreb: Agencija za kvalitetu i akreditaciju u zdravstvu i
socijalnoj skrbi, Služba za razvoj, istraživanje i zdravstvene
tehnologije. URL: http://aaz.hr/sites/default/files/HTA\_08\_2014.pdf

Infantolino, Z., & Miller, G. A. (2017). Psychophysiological methods in
neuroscience. In R. Biswas-Diener, E. Diener (Eds.), *Noba Textbook
Series: Psychology*. Champaign, IL: DEF publishers.

Kalat, J. W. (2016). *Biological Psychology*. Wadsworth: Cengage
Learning.

Landa, L., Krpoun, Z., Kolarova, M., & Kasparek, T. (2014).
*Event-related Potentials and their Applications. Activitas Nervosa
Superior: Journal of Neurocognitive Research,* *56(*1-2), 17-23.

Millett, D. (2001). Hans Berger: From psychic energy to the EEG.
*Perspectives in Biology and Medicine*, *44*(4), 522-542.

Patelin, Ž., Hajnšek, S., Wellmer, J., Mrak, G., Radoš, M., & Paladino,
J. (2010). Smjernice u preoperativnoj dijagnostičkoj obradi bolesnika s
farmakorezistentnom epilepsijom. *Neurologia Croatica, 59*, 23-33.

Pinel, J. P. J. (2000). *Biološka psihologija*. Jastrebarsko: Naklada
Slap.

Pizzagalli, D. A. (2007). Electroencephalography and High-Density
Electrophysiological Source Localization. In Cacioppo, J. T., Tassinaru,
L. G., & Bernston, G. G. (Eds.), *Handbook of Psychophysiology*.
Cambridge, U. K.: Cambridge University Press, 56-84.

Purves, D., Augustine, G. J., Fitzpatrick, D., Hall, W. C., Lamantia, A.
S., & White, L. E. (Eds.), (2016). *Neuroznanost*. Zagreb: Medicinska
naklada.

Sur, S., & Sinha, V. K. (2009). Event-related potential: An overview.
*Industrial Psychiatry Journal, 18*(1), 70-73.

Tadinac, M., & Hromatko, I. (2012). *Uvod u biološke osnove
doživljavanja i ponašanja*. Zagreb: FF Press Dominović.

Tatalović Vorkapić, S. (2008). Primjena metode evociranih moždanih
potencijala u istraživanju ekstraverzije. *Društvena istraživanja,
17*(1-2), 247-265.

Teplan, M. (2002). Fundamentals of EEG measurement. *Measurement Science
Review, 2*, 1-11.

Yucha, C., & Gilbert, C. (2004). Evidence-Based Practise in Biofeedback
and Neurofeedback. Association for Applied Psychophysiology and
Biofeedback. Colorado Springs, CO.

**Popis slika**

![C:\\Users\\Pavle\\Desktop\\Ilustracije\\Pog2\_fin\\2.1\\2.1..jpg](media/image1.jpeg){width="6.5in"
height="4.577957130358705in"}

Slika 2.1. Primjer elektroencefalograma za vrijeme obavljanja *tapping*
motornog zadatka. Slika je dio arhive autoričinih istraživanja

![C:\\Users\\Pavle\\Desktop\\Ilustracije\\2.2.jpg](media/image2.jpeg){width="6.3in"
height="6.017910104986877in"}

Slika 2.2. Prikaz rasporeda elektroda kod internacionalnog 10/20 sustava

![C:\\Users\\Pavle\\Desktop\\Ilustracije\\Pog2\_fin\\2.3\\2.3.jpg](media/image3.jpeg){width="6.5in"
height="3.9349464129483813in"}

Slika. 2.3. Ilustracija komponenti moždanih valova: beta, alfa, theta i
delta

![](media/image4.png){width="6.3in" height="6.545833333333333in"}

Slika 2.4. Ilustracija EEG-a neposredno prije i za vrijeme epileptičkog
napada

![C:\\Users\\NATAA\~1\\AppData\\Local\\Temp\\2.erp.jpg](media/image5.jpeg){width="6.5in"
height="4.333333333333333in"}

Slika 2.5. Ilustracija ERP komponenti nakon zadavanja slušnog podražaja


5\. POGLAVLJE

PROSTORNI VID I MOZAK

*Pavle Valerjev*

U ovom poglavlju naučit ćemo:

-   zašto ljudi imaju dva oka

-   o strukturi i organizaciji vidnog sustava u mozgu

-   o problemima koje vid mora riješiti da bismo se snašli u okolini

-   o prostornom vidu i prostornoj kogniciji

-   o vidnim agnozijama


#Vid i prostor
=============

Kada uzmemo u obzir količinu informacija koju iz okoline dobivamo vidom,
vid je vjerojatno najvažnije ljudsko osjetilo. Istraživači procjenjuju
da je barem oko osamdeset posto naše percepcije, učenja, kognicije i
aktivnosti koje izvodimo, posredovano vidom. Vid nam omogućuje da
uočavamo udaljene objekte u svojoj bližoj i daljoj okolini od kojih se
reflektira elektromagnetsko zračenje koje se zove vidljiva svjetlost.
Svjetlost se širi u obliku elektromagnetnih valova i ima raspon valnih
duljina od otprilike 400 do 700 nanometara. Različite valne duljine
subjektivno se doživljavaju tako da čine kontinuirani spektar boja u
kojem primjećujemo neke istaknute boje za koje imamo posebna imena -- od
ljubičaste, preko plave, zelene, žute i narančaste do crvene.

Svjetlost kao medij za doživljavanje prostora ima višestruke prednosti.
S obzirom na to da se svjetlost kreće vrlo velikom brzinom od otprilike
300 000 km/s, sve događaje oko sebe praktički opažamo trenutno, tj.
gotovo u isti čas kad se dogode, iako je istina da uvijek postoji vrlo
mali vremenski zaostatak. Vremenski zaostatak koji nastaje zbog konačne
brzine svjetlosti zamjetan je tek onda kad počnemo opažati vrlo udaljene
objekte poput nebeskih tijela. Recimo, kad bismo teleskopom opažali
slijetanje svemirske letjelice na Mjesec, opazili bismo to sa 1,3
sekunde zakašnjenja. Kad bi se Sunce na trenutak naglo ugasilo, to bismo
vidjeli tek za otprilike 8 minuta, a kad na noćnom nebu opažamo
galaktiku Andromeda, vidimo ju onako kako je izgledala prije 2,5
milijuna godina. Toliko treba svjetlosti da doputuje do retine našeg
oka. Podsjetimo se, retina ili mrežnica sloj je stanica unutar oka koji
sadrži receptorske stanice za vid -- fotoreceptore. Za svakodnevne
udaljenosti koje opažamo, od nekoliko centimetara do nekoliko
kilometara, svjetlosno zakašnjenje je toliko malo da je neprimjetno
našem mozgu. Ono je kraće nego što je mozgu potrebno da nakon toga
procesira informaciju, a to je također vrlo kratko vrijeme. Za
znatiželjnike možemo navesti da ovisno o složenosti zadatka mozgu treba
od nekoliko desetaka milisekundi pa do otprilike 500 milisekundi da
procesira jedinstvenu vidnu informaciju. To su i dalje vrlo kratki
intervali i stoga imamo jak dojam da opažamo svijet upravo onda kad se
stvari i događaju. To su prva dva važna svojstva korištenja svjetlosne
informacije -- informacija se dobiva o udaljenim objektima i događajima,
i to praktički u istom trenutku kad se oni dogode.

Sljedeće važno svojstvo svjetlosti jest da se kreće linearno. Dakle,
svjetlosna zraka neće zaokretati ili vijugati u prostoru (zaokretat će
jedino blizu iznimno masivnih tijela, ali takvih nemamo u svojoj
blizini). Dakle, svjetlost reflektirana s nekog objekta koji direktno
opažamo uvijek će pravocrtno, najkraćim putom, dospjeti od objekta do
našeg oka. To svojstvo svjetlosti omogućuje da naša predodžba prostora,
zajedno s rasporedom objekata u njemu, koju stvaramo na temelju
retinalne slike, bude gotovo geometrijski pouzdana i precizna. Na
temelju takve percepcije prostora, možemo se u njemu uspješno kretati i
snalaziti. Zbog tog svojstva svjetla, ako gledamo ravno u neki objekt,
odmah znamo da je on točno ispred nas i, ako mu želimo prići, moramo se
kretati ravno prema njemu, a ne u nekom drugom smjeru.

Vidni sustav koristi navedena svojstva svjetlosti i na složene načine
obrađuje dostupne svjetlosne informacije kako bi uspješno izvršio
zadatke vida. **Osnovna dva zadatka vida** uspješna su i brza
identifikacija objekata te uspješna i brza lokalizacija objekata u
prostoru, kako u odnosu na nas same tako i jednih u odnosu na druge.
Identifikacija objekata podrazumijeva njihovo prepoznavanje i imenovanje
te odabir ponašanja u skladu sa znanjem o njima. Lokalizacija objekata i
doživljaj prostora omogućuje razumijevanje pozicija i međusobnih odnosa
raznih objekata u prostoru, stvaranje reprezentacije prostora te odabir
putanje za gibanje prostorom kojom dolazimo do željenog cilja i pritom
izbjegavamo prepreke. Da bi se uspješno izvršili navedeni vidni zadatci,
vidni sustav mora riješiti čitav niz **dodatnih vidnih zadataka**. Tako
za kvalitetnu identifikaciju objekata vidni sustav procesira informacije
o svjetlini, boji, obrisima i oblicima. Za kvalitetno rješenje zadatka
lokalizacije, vid procesira perceptivnu dubinu (treću dimenziju),
udaljenosti i dimenzije objekata, kao i gibanje objekata te gibanje
samog promatrača u prostoru.

Svi ranije navedeni zadatci vida složeni su problemi koje rješavaju
procesi u složenim neuronskim mrežama u našem mozgu. Takvi se procesi
nekad nazivaju i neuronska kompjutacija. Kognitivni psiholozi,
neuroznanstvenici i računalni stručnjaci otkrili su iznimno složene
vidne mehanizme, ali još uvijek ne znaju sve detaljne odgovore o tome
kako u stvari funkcionira vid. Najinteresantnija stvar pritom je što se
svi vidni zadatci obavljaju bez ikakvog mentalnog napora, u djeliću
sekunde, i to izvan naše svjesne kontrole. Dovoljno je otvoriti oči i
odmah vidimo prostor oko sebe i objekte kojima odmah znamo imena i
svrhu. Da bi se to uspješno odvijalo na opisan način, velik dio
korteksa, ali i drugih dijelova mozga, posvećen je vidu. Vidu pripada
cijeli okcipitalni režanj korteksa te značajni dijelovi parijetalnog i
temporalnog režnja. U svim tim dijelovima postoje mnoga specijalizirana
područja u kojima stotine milijuna živčanih stanica isprepletenih u
guste mreže rješavaju specifične probleme vida i dostavljaju konačno
rješenje u našu svijest.

Glavna je tema ovog poglavlja prostorni vid. On omogućuje snalaženje u
prostoru. **Prostorna kognicija** odnosi se na stjecanje, organizaciju,
korištenje i reviziju znanja o prostornoj okolini. Ljudi su, kao i
većina životinjskih vrsta, pokretni organizmi i vrlo su aktivni u svojoj
okolini. Za kretanje i djelovanje u prostoru važno je dobiti pouzdanu i
obnovljivu predodžbu prostora kako bi se izbjegle prepreke i opasnosti i
kako bismo se uputili prema željenim lokacijama ili objektima kao što su
hrana ili drugi ljudi. Adekvatno zahvaćanje svjetlosti iz okoline i
adekvatna obrada tih informacija čini se da je među raznim životinjskim
vrstama najpopularniji način stvaranja prikupljanja prostornih i
udaljenih informacija iz okoline. Ipak, moramo odmah napomenuti da neke
životinjske vrste prostorne predodžbe stvaraju na druge načine. Recimo,
šišmiši ih stvaraju na temelju zvučnih refleksija. No evolucijska
prednost iskorištavanja svjetlosti kao brze informacije na temelju koje
može nastati prostorna predodžba, toliko je velika da su neki oblik
organa vida razvile gotovo sve pokretne vrste koje ne žive u potpunom
mraku.

#Nastanak oka, građa oka i stereopsis
====================================

Evolucijski biolog Richard Dawkins navodi da je oko neovisno evoluiralo
kod brojnih životinjskih vrsta više od 40 puta u prirodnoj povijesti
Zemlje. Pritom se čini da je evolucija istražila gotovo svaki mogući
optički princip tako da danas postoje brojni tipovi očiju: npr. oči tipa
kamere s lećom, oči koje koriste zrcalo te tzv. sastavljene oči (engl.
*compound eyes*) kakve nalazimo kod insekata. Među brojnim životinjama
postoje oči različitog stupnja složenosti koje ovisno o tome mogu
različito uspješno iskoristiti svjetlosnu informaciju iz okoline.
Biolozi Michael Land i Dan-Eric Nilsson opisuju kako je evolucija očiju
omogućila postupno rješavanje četiriju klasa sve složenijih osjetilnih
problema vezanih za svjetlost. Rana vidna osjetila bila su jednostavni
sloj fotoreceptorskih stanica na površini organizma (epitel osjetljiv na
svjetlost). Takve „oči" mogu riješiti najjednostavniji zadatak --
neusmjerenu fotorecepciju. Postupnim udubljivanjem **fotoreceptorske
površine**, specijalizacijom fotoreceptora te uvođenjem sloja pigmenta
koji sprječava refleksiju svjetlosti unutar oka, nastaje precizniji vid
koji rješava zadatak usmjerene fotorecepcije. Kasnije, kad se postupnim
udubljivanjem formiralo zatvoreno oko, riješen je zadatak prostornog
vida s niskom rezolucijom koji omogućuje detekciju samopokreta i
izbjegavanje prepreka u prostoru. Konačno, evolucijom fokusirajuće
optike u oku, tj. leće, omogućeno je rješenje zadatka prostornog vida s
visokom rezolucijom. Land i Nilsson opisali su i računalni teorijski
model koji se temelji na konzervativnim pretpostavkama razvoja, a koji
je pokazao da je takav razvoj oka od primitivnog epitela osjetljivog na
svjetlost do oka tipa kamere s fokusirajućom lećom iznenađujuće brz.
Prema tom proračunu potrebno je manje od 400 000 generacija za
cjelokupni razvoj oka. To bi se moglo preračunati u manje od 400 000
godina (ako je za novu generaciju odgovarajuće vrste potrebna čak cijela
godina), što je za geološke pojmove izrazito kratko, s obzirom na to da
život na Zemlji postoji duže od 3,5 milijarde godina. Uzevši to u obzir,
više ne čudi Dawkinsov podatak da je oko u evolucijskoj povijesti
neovisno evoluiralo više od 40 puta.

Zdravo ljudsko oko izvrsno je adaptirano i funkcionira bolje i od
najsofisticiranije kamere. Ima jako visoku rezoluciju, a kad je
potrebno, i visoku osjetljivost u mraku, omogućuje bogatu percepciju
boja, ima izvrstan fokusirajući mehanizam s lećom i nevjerojatno se
dobro prilagođava na promjene u razini osvjetljenja, od noćnog gledanja
u gotovo potpunom mraku, samo pod svjetlošću zvijezda, pa do gledanja po
blještavom sunčanom danu u ljetno podne. Ljudsko je oko i građeno slično
kameri. Ima prilagodljivu leću, prilagodljiv uski otvor za propuštanje
svjetlosti (zjenicu), tamnu komoru u kojoj se svjetlost distribuira, ali
ne odbija zbog sloja pigmenta i iznad njega sloj retine na kojem se
svjetlost pravilno raspoređuje u sliku koja podražuje fotoreceptore čime
nastaje živčana aktivnost. Retina bi u ovoj usporedbi s fotokamerom
odgovarala fotografskom filmu ili, ako je riječ o suvremenijim
digitalnim kamerama, slikovnom senzoru sastavljenom od fotodioda. Na
slici 5.1. vidi se struktura i građa ljudskog oka.

[Slika 5.1](#)

Ljudi imaju dva oka, kao i drugi kralježnjaci. To im omogućuje
**binokularno gledanje** koje je važno za prostorni vid i doživljaj
trodimenzionalnosti. Naime, slika koja pada u svako pojedino oko je
dvodimenzionalna, ali kombiniranjem slika iz dvaju oka, mozak stvara
trodimenzionalnu predodžbu. To nije bilo oduvijek jasno čak ni najvećim
misliocima tijekom antike, renesanse i novog vijeka. Harvardski psiholog
Steven Pinker navodi da se do 19. stoljeća uglavnom mislilo da ljudi i
životinje posjeduju dva oka iz istog razloga kao što imaju dva bubrega.
Svakako, dobro je imati rezervno oko ako jedno zataji. No ipak, glavni
razlog binokularnosti je trodimenzionalna percepcija. Očito se nekad
percepciji olako pristupalo, no naknadno se pokazalo da je
trodimenzionalna percepcija izuzetno važna te da nastaje pomoću složenih
kompjutacijskih procesa u mozgu koji se odvijaju u mreži neurona vidnog
korteksa.

Zahvaljujući trodimenzionalnoj percepciji imamo jak dojam rasporeda i
različitih udaljenosti objekata u prostoru, kao i voluminoznosti
pojedinih objekata. Trodimenzionalna percepcija koja se temelji na
binokularnom gledanju naziva se **stereopsis**. Stereopsis nam omogućuje
da stvaramo znatno kvalitetniju reprezentaciju prostora od plošne
dvodimenzionalne percepcije. Postoje i druge, višestruke informacije
koje mozak koristi za stvaranje trodimenzionalne percepcije (npr. ako se
na slici preklapaju dva objekta, onaj koji je zaklonjen čini se i
udaljenijim), no jedna od najvažnijih je binokularni vid. Osnovna
pretpostavka za binokularnost je činjenica što dva oka, koja se nalaze
na različitim pozicijama na glavi (međuzjenični razmak otprilike je 65
mm), dobivaju dvije slike koje su vrlo slične, ali nisu identične. To je
lako demonstrirati. Pokušajte postaviti nekoliko različito udaljenih
objekata ispred sebe i onda, gledajući ih bez pomicanja glave, brzo i
izmjenično namigujte, tj. zatvarajte jedno pa drugo oko. Na taj ćete
način vidjeti da među slikama dvaju oka postoje razlike. Te razlike u
pozicijama objekata na svakoj pojedinoj slici nazivaju se retinalni
dispariteti. Mozak tada, s pomoću analize koju provode binokularne
stanice uspoređujući signale iz svakog pojedinog oka, može izvršiti
analizu relativne udaljenosti pojedinih objekata u našem vidnom polju.
Drugim riječima, stvara se dojam koji je objekt bliži, a koji dalji od
točke fiksacije očiju. Postoje posebne stanice u mozgu koje otkrivaju
retinalni disparitet. Te stanice, u stvari, otkrivaju „karakterističnu
dislokaciju korespondentnih detalja" pri usporedbi dviju slika dobivenih
od dvaju oka. To u stvari znači da stanice registriraju razlike u
poziciji detalja kad se slike usporede. Naziv za te specijalizirane
stanice jest „disparatno selektivne stanice" i one se među ostalim
stanicama nalaze u vidnoj kori velikog mozga, u okcipitalnom režnju.
Čini se da za svaku vrstu i veličinu dispariteta koje oči mogu zahvatiti
postoji odgovarajuća specijalizirana stanica. Njezinom aktivacijom mozak
je obaviješten o tome da odgovarajuća dva objekta u vidnom polju nisu
podjednako udaljena i da je jedan bliži, a dugi dalji za određenu
veličinu. Iskorištavanjem tog mozgovnog principa funkcioniraju
trodimenzionalne projekcije koje se zovu stereogrami. **Stereogram** se
ostvaruje uređajem zvanim stereoskop, s pomoću kojeg se istovremeno
projiciraju dvije slike, po jedna u svako oko. Stereogrami potječu još
iz 19. stoljeća. Ako želimo biti moderniji, na istom principu
funkcionira i 3D kino. Pri 3D kinoprojekciji na platnu se istovremeno
prikazuju dvije projekcije koje su vrlo slične, ali ne identične. U
stvari, razlika među njima upravo je onakva kakva bi trebala biti među
retinalnim slikama dvaju oka kada bismo promatrali stvarni prizor u
prostoru, a ne na platnu. To možete provjeriti ako skinete naočale
tijekom projekcije. Opazit ćete mutnu i nejasnu sliku jer se dvije
projekcije među kojima postoje razlike ne preklapaju savršeno. Naočale
koje nose gledatelji u kinu polarizacijski su filteri koji propuštaju
samo jednu od dvije projekcije u jedno oko, a drugu u drugo oko. Na taj
način svako oko dobiva posebnu odgovarajuću sliku. Binokularne
disparatno selektivne stanice u vidnoj kori se aktiviraju, kao što bi se
aktivirale i prilikom prirodnog gledanja. Na taj način mozak je prevaren
i mi dobivamo iluzorni dojam trodimenzionalnosti.

Postoji i specifična vrsta perceptivnog poremećaja vida kod kojeg osoba
ima otežanu ili onemogućenu trodimenzionalnu percepciju iako ima zdrave
oči. Taj se poremećaj zove **stereosljepoća**. Oko 2 % ljudi ne uspijeva
vidjeti stereograme, oko 4 % ima znatnih poteškoća s time, a još dodatni
postotci populacije imaju manjih poteškoća. Stereosljepoća nastaje kad
se disparatno selektivni neuroni u vidnom korteksu ne razviju na
adekvatan način te ne izvršavaju svoju funkciju. Taj se razvoj mora
dogoditi dok je mozak još mlad, dakle u djetinjstvu. Mnoge
specijalizirane stanice odraslog mozga nemaju svoju specifičnu
specijalizaciju odmah pri rođenju, već je u mnogim slučajevima potrebna
određena faza razvoja koja se obično događa u ranom djetinjstvu. Za
vrijeme faze razvoja događa se ono što je Pinker nazvao „sklapanje
mozga" kako bismo dobili funkcionalan mozak za snalaženje u okolini. To
je donekle slično (iako ne identično) tome da imamo računalo u koje je
još potrebno instalirati razne programe kako bismo ga mogli koristiti za
određene funkcije. Dok to ne napravimo, računalo neće moći obavljati
željene zadatke. Takvo programiranje, odnosno razvoj mozga, odvija se u
interakciji adekvatnih podražaja iz okoline i prirodnoj dispoziciji
stanica da se specijaliziraju. Adekvatni podražaji iz okoline za razvoj
stereopsisa prirodne su retinalne slike dvaju oka koje se upravo
razlikuju za adekvatne retinalne disparitete, koji odgovaraju stvarnim
razlikama u udaljenosti objekata. Dakle, sve što je potrebno za
stereopsis je da zdravo dijete gleda svijet oko sebe s oba oka i da bude
aktivno u svojoj okolini. Međutim, ako mozgu uskratimo takve podražaje
za vrijeme tzv. kritične faze razvoja, neće doći do odgovarajućeg
razvoja u specijalizaciji stanica. To se može dogoditi ako mozak dobiva
isključivo monokularnu informaciju (samo iz jednog oka) ili ako se
binokularna informacija ne može kvalitetno stopiti u jedinstvenu sliku
kao što je slučaj s raznim oblicima strabizma (razrokosti). U prošlosti
se nije dobro razumjela ova razvojna faza mozga i nije postojala
tendencija da se na maloj djeci operira strabizam. Takva operacija
smatrala se isključivo estetskom. Djeca koja su u kritičnoj fazi razvoja
imala strabizam i zbog toga svoj mozak opskrbljivala neskladnim
retinalnim slikama, s tek djelomičnim preklapanjem, imala su veću
vjerojatnost da razviju stereosljepoću. Danas se uloga stereovida bolje
razumije i postoji tendencija da se strabizam rano ispravi. Ako želite
iskustvo strereosljepoće, pokušajte izvesti sljedeće. Probajte gledajući
jednim okom (monokularni vid) izvesti preciznu motoričku operaciju, kao
što je provlačenje konca kroz vrlo sićušnu ušicu igle. Ili probajte na
druge načine s povezanim jednim okom funkcionirati u svojoj okolini.

Eksperimentalne dokaze razvoja stereopsisa otkrili su neurofiziolozi
David Hubel i Torsten Weisel koji su istraživali karakteristike stanica
vidnog sustava na mačkama i majmunima tijekom 60-ih i 70-ih godina 20.
stoljeća. Za svoja su otkrića dobili Nobelovu nagradu 1981. U jednom
svojem glasovitom istraživanju uspjeli su na mladim mačkama i majmunima
izazvati stereosljepoću bez obzira na to što su sva ostala svojstva vida
ostala netaknuta. U kritičnoj dobi ranog razvoja životinje su privremeno
nosile povez preko jednog oka i to je onemogućilo da se u mozgu razviju
stanice koje omogućuju stereopsis. Nasuprot tome, kad su odrasli majmuni
sa zdravim vidom nosili povez, čak i duže vrijeme, nije došlo do nikakve
promjene u njihovu stereoskopskom vidu. Na taj je način egzaktno
potvrđeno da postoje kritične faze u ranom razvoju za vrijeme kojih su
se mogle pratiti promjene u strukturi i funkciji binokularnih stanica u
primarnom vidnom području mozga (V1 područje). Takva otkrića također
imaju značajan doprinos u razumijevanju stoljetne debate je li važnije
nasljeđe ili okolina. Danas kad postoji znatno bolje razumijevanje
mozga, genetike i evolucije, mogli bismo odgovoriti da iako je nasljedni
utjecaj velik, za razvoj mozga i nas samih nije odgovorno ni samo
nasljeđe ni samo okolina, pa čak ni jednostavna kombinacija ili
mješavina nasljeđa i okoline. Potrebno je razumjeti da se za vrijeme
razvoja mozak, kako je Pinker rekao, sklapa. Ponuđeni su sastavni
dijelovi koji su nepovezani, nerazrađeni, „neuštimani" i koji imaju samo
osnovne funkcije. Podražajima iz okoline ti se dijelovi aktiviraju,
„bude se" te reagiraju na aktivacije susjednih neurona. Prostorni i
vremenski obrasci u aktivacijama susjednih neurona utječu na to da se
veze među njima modificiraju, usklađuju, pojačavaju, potiskuju i fino
„uštimavaju". Cijeli taj proces genetski je predodređen tako da mora
biti završen u odgovarajućem razdoblju u kojem su neuroni prijemčivi na
takve promjene. Poslije toga se oblikovani neuroni uspješno nose sa sve
zahtjevnijim zadatcima okoline.

Da bi se uopće dispariteti izvukli iz slike i da bi se dobio
stereoskopski vid, mozak mora monokularne slike dvaju oka stopiti i
stvoriti jedinstvenu mentalnu sliku. Iako se najčešće ne ide za tim,
sigurno su svi opazili da, dok gledamo dvama očima, imamo dojam *samo*
jedne trodimenzionalne, a ne dviju dvodimenzionalnih slika. Zar nije to
malo čudno? Meni i mojim prijateljima vršnjacima je još kao djeci bilo
čudno da se u filmovima i stripovima slika koja je gledana kroz dvogled
prikazuje kao slika unutar dva spojena kruga, a u stvari, kad sami
pogledate kroz dvogled, vidite da je unutar kruga samo jedna slika. Tako
je i kad gledamo samo očima - imamo samo jednu konačnu sliku. Takva
jedinstvena mentalna slika zove se **kiklopska slika,** prema mitološkim
monokularnim divovima kiklopima koje je Odisej susreo na svojim
lutanjima i koji su imali samo jedno oko na sredini glave. Kiklopska
slika čak stvara dojam da potječe iz sredine našeg lica, a ne iz očiju
koje su smještene prema stranama lica. Međutim, postoji i bitna razlika
između onoga što vide ljudi i što bi vidjeli kiklopi da su ikad
postojali. Ljudi s pomoću dva oka vide jednu trodimenzionalnu sliku, a
kiklopi bi s jednim okom vidjeli jednu dvodimenzionalnu sliku. Naziv
„kiklopska slika" uveo je psiholog Bela Julesz koji je proveo važne
psihologijske eksperimente koji su doprinijeli razumijevanju stereopsisa
kao i razumijevanju nastanka kiklopske slike.

Otvaranjem teme o spajanju dviju slika u jednu dolazimo do poznatog
**problema korespondencije** u percepciji. Problem je u tome kako mozak
uopće zna kako će spojiti dvije slike, iako nisu potpuno identične, u
jednu, tako da se idealno poklapaju. Dakle, kako jedna slika uspješno
korespondira drugoj. Laički bi odgovor bio da mozak prvo identificira
sve objekte na svakoj slici i onda jednostavno spaja identične objekte:
krušku s kruškom, jabuku s jabukom, a mačku s mačkom. Takav odgovor može
dati netko tko nije upoznat koliko je složen problem vidne
identifikacije objekata. Potrebna je značajna neuronska kompjutacija da
znamo da gledamo mačku, a ne krušku. Dakle, možemo sad naučiti da je
vidna identifikacija izuzetno složen zadatak i jedan od krajnjih ishoda
vidnog perceptivnog procesiranja. Vidna se identifikacija među ostalim
služi trodimenzionalnim oblikom objekta da bi ostvarila cilj, a ne
obrnuto. Prema tome, moramo pretpostaviti da se stereoskopsko stapanje
slika događa prije identifikacije objekata. Drugim riječima, stereopsis
je moguć čak i onda kad u monokularnoj slici ne vidimo nikakav smislen
objekt omeđen obrisima. Bela Julesz to je dokazao u svojem najpoznatijem
stereoskopskom eksperimentu u kojem je koristio tzv.
**nasumično-točkaste stereograme**. Julesz je ispitanicima dao
stereogram -- u svako pojedino oko dvije slične slike koje su se
razlikovale za odgovarajući retinalni disparitet (slično kao što u 3D
kinu svako oko dobije svoju sliku). Već smo spomenuli da su statični
slikovni stereogrami bili pomodni u 19. stoljeću. Međutim, Juleszov
stereogram bio je različit od svih prije njega. On je zadao „slike" koje
ne sadrže nikakav poznati ili nepoznati, konkretni ili apstraktni
objekt, čak ni ikakvu liniju. Slika sadrži samo „šum" od sitnih točkica.
Drugim riječima, slike za nasumično-točkasti stereogram činile su gusto
i nasumično raspoređene crne i bijele točkice, bez da tvore ikakav
oblik. Slike namijenjene lijevom i desnom oku bile su gotovo identične
-- razlikovale su se u tome što je jedan komadić površine na desnoj
slici bio pomaknut ulijevo za vrijednost retinalnog dispariteta. Vidnom
mozgu to je bilo dovoljno da uspješno odradi svoj posao. Budući da je
djelić istočkane površine na jednoj slici bio malo pomaknut, ispitanici
su tijekom gledanja slika kroz stereoskop s iznenađenjem opazili kako
odgovarajući dio istočkane površine djeluje kao da je isturen u prostoru
prema opažaču i naizgled bliži od ostatka površine. Dobivena je treća
dimenzija na slici bez objekata. Time je Julesz dokazao da za rješenje
problema korespondencije nije potrebno prvo identificirati objekte na
slici, već da neuronska kompjutacija nastoji poredati i povezati
odgovarajuće sitne djeliće slika dvaju oka na odgovarajući način služeći
se elementarnim informacijama kao što su dispariteti. Ilustracija
nasumično točkastog stereograma nalazi se na slici 5.2.

[SLIKA 5.2. OVDJE](#)

Postoji više računalnih neuronskih modela koji pokušavaju riješiti
problem korespondencije, tj. pokušavaju objasniti kako to neuroni
povezani u mrežu, koji primaju aktivnost s dvije retine (lijevog i
desnog oka) i koji se međusobno pojačavaju i prigušuju (ekscitiraju i
inhibiraju), uspijevaju stopiti dvije slike u jednu ispravnu
reprezentaciju. Dodatna poteškoća s problemom korespondencije je što
korišteni računalni algoritam u spomenutim modelima može proizvesti više
od jednog rješenja tako da mora postojati mehanizam koji bira ono
najbolje. Dosadašnja istraživanja sugeriraju da su neuronske stanice u
raznim područjima vidne kore (primarno vidno područje (V1), srednje
temporalno područje (MT) i srednje superiorno medijalno područje (MST))
uključene u rješavanje tog problema. Problem korespondencije još uvijek
nije zadovoljavajuće riješen ni u robotskom ili računalnom vidu. Ne zna
se još do krajnjih detalja kako to mozak rješava. Za sada postoje dobre
pretpostavke i dobri opisi. Također se pretpostavlja da se aktivnost
odvija u više raznih dijelova vidne kore i da aktivnost doseže čak do
inferotemporalnog korteksa (IT) koji predstavlja krajnji dio ventralnog
vidnog toka (više o vidnim tokovima uskoro slijedi).

[SLIKA 5.3. OVDJE](#)

#Građa vidnog živčanog sustava
=============================

Do sada smo opisali na koji način posjedovanje dvaju oka utječe na
doživljaj prostora. Pritom smo postupno morali u priču uvesti neke
dijelove mozga, kao što je npr. primarno vidno područje. Međutim, još
nismo naučili koji se sve dijelovi mozga bave procesiranjem vidnih
informacija. Da bismo bolje stekli dojam o tome, moramo se malo vratiti
unatrag, na vidni signal koji napušta oko.

Snop aksona koji izlaze iz oka zove se vidni živac. Dva vidna živca, iz
lijevog i desnog oka, približavaju se te na mjestu koje se zove optička
hijazma dolazi do djelomičnog križanja vlakana. Ilustracija optičke
hijazme nalazi se na slici 5.3. Dio vlakana koji dolazi iz područja očne
retine koja je bliža nosu, prelazi u suprotnu hemisferu mozga (recimo iz
lijeve u desnu hemisferu), dok se dio vlakana koji dolazi iz dijelova
retine koji su bliži sljepoočnici ne križa, odnosno ostaje u istoj
hemisferi. Takvim djelomičnim križanjem postiže se da impulsi iz lijevog
vidnog polja završavaju u desnoj hemisferi mozga i obrnuto. Fokus vidnog
polja završava u obje hemisfere. Nakon optičke hijazme vlakna se dijele
u dva vidna puta: primarni i sekundarni. Primarni (genikulostrijarni)
put je evolucijski mlađi te sadrži više vlakana, gotovo 90 %. Taj vidni
put imaju isključivo primati (uključujući i ljude). Vlakna primarnog
puta protežu se do talamusa - glavne centrale u velikom mozgu u kojoj
se prekapča većina osjetilnih i motoričkih vlakana te koji je uključen u
regulaciju pobuđenosti i budnosti. Jezgra u talamusu koja je dio
primarnog vidnog puta, zove se lateralna koljenasta jezgra jer je
savijena poput koljena i ona, među ostalim, omogućuje prostorno i
vremensko usklađivanje impulsa koji stižu iz lijevog i desnog oka.
Jezgra sadrži šest slojeva od kojih po tri izmjenično pripadaju
impulsima iz jednog, odnosno drugog oka. Većina neurona koje ova jezgra
sadrži spadaju u dva tipa: parvo stanice koje su važne za percepciju
boje i oblika te magno stanice koje su važne za percepciju gibanja i
dubine (treće dimenzije). Nakon obrade signala i prekapčanja u talamusu
impulsi nastavljaju dalje prema stražnjem, okcipitalnom dijelu mozga.

Već smo spomenuli da je okcipitalni režanj u cijelosti posvećen vidu. U
okcipitalnom režnju nalaze se jedno primarno i nekoliko sekundarnih
područja za vid. To je primarno područje V1 te više sekundarnih područja
poput područja V2 i V3. Uskoro će biti više riječi o pojedinim vidnim
područjima. Većina živčanih signala primarnog vidnog puta dospijeva do
primarnog vidnog korteksa (V1). Neki se režnjevi dalje dijele na manja
područja. Recimo, sredinom parijetalnog režnja prolazi intraparijetalna
brazda. Područje iznad te brazde zove se superiorni parijetalni mali
režanj, a područje ispod brazde zove se inferiorni parijetalni mali
režanj. Oba područja imaju specifične funkcije u vidnom prostornom
procesiranju.

Sekundarni (tektopulvinarni) vidni put evolucijski je stariji i sadrži
manji dio svih vlakana koja potječu iz oka (oko 10 %). Kod riba,
vodozemaca i gmazova to je jedini vidni put. Ptice i neprimatski sisavci
imaju po još jedan specifičan vidni put osim ovog, ali taj nije
genikulostrijarni, kao kod ljudi i primata. Sekundarni put važan je za
refleksno opažanje i reagiranje na pokretne podražaje u vidnom polju.
Takvi refleksni pokreti najvažniji su za mišiće očiju koji tada
refleksno pokreću oči prema smjeru gibanja pokretne mete u vidnom polju.
Sekundarni vidni put, nakon optičke hijazme, prvo doseže dvije kvržice
- kolikule superior koje se nalaze u području filogenetski starijeg,
srednjeg mozga, na moždanom deblu, koje se zove tektum. Nakon kolikula
superior živčani impulsi dolaze do jedne od jezgri u talamusu koja se
zove pulvinarna jezgra ili, jednostavno, pulvinar. Ta je jezgra važna u
procesima ljudske vidne pažnje, a ozljeda pulvinara narušava vidnu
pažnju i pokrete očiju. Ozljede primarnog vidnog puta i pogotovo
primarnog vidnog korteksa mogu kod ljudi rezultirati sljepoćom. To se
zove kortikalna sljepoća. U toj situaciji, iako oči nisu oštećene,
oštećeno je V1 područje korteksa gdje nastaje primarna vidna
reprezentacija. Međutim, ako je sekundarni vidni put očuvan, pacijenti
će moći demonstrirati neobično ponašanje koje se naziva „slijepi vid".
Pacijent će očima pratiti pokretnu metu, orijentirat će se ispravno
prema pokretnom podražaju i davat će prostorne procjene bolje nego
slučajnim pogađanjem, iako će tvrditi da je slijep i da ništa ne vidi.
Dakle, sekundarni vidni put odrađuje svoj posao, zdravi dio vidnog
sustava reagira, iako pacijent nije toga svjestan. U nastavku tog puta
živčani impulsi novim vlaknima nastavljaju uglavnom do sekundarnog V2
područja u vidnom korteksu.

Na samom kraju okcipitalnog režnja smješteno je **primarno vidno V1
područje**. Drugi naziv za primarno vidno područje je strijarni korteks
zbog karakterističnih pruga vidljivih golim okom. V1 područje prima
glavni vidni ulaz koji stiže primarnim vidnim putem te započinje s
procesiranjem boje, pokreta, prostora i oblika. V1 područje ima tzv.
**retinotopičnu organizaciju** što znači da je retinalna slika i dalje
prostorno očuvana u obrascima živčane aktivnosti na V1 području.
Susjedne lokacije u vidnom polju reprezentirane su grupama susjednih
neurona na površini V1 korteksa. Cijelo vidno polje preslikano je na V1
područje mozga. Takvih retinotopičnih vidnih mapa ima još mnogo u
cijelom vidnom sustavu i mogu se naći i u regijama srednje i visoke
razine obrade vidnih informacija. Čini se da svaka mapa odrađuje neku
specifičnu vrstu obrade vidne informacije. Tzv. rane vidne mape mogu se
naći u okcipitalnim područjima V2, V3, V4/V8. Osim toga mape su
identificirane i u dorsalnom toku koji se prostire prema parijetalnom
režnju (tzv. „gdje sustav").

Primarno područje V1 sadrži tzv. jednostavne kortikalne stanice čija su
receptivna polja specijalizirana za detekciju jednostavnih oblika poput
malih linija i rubova određene orijentacije. Receptivno polje mali je
djelić vidnog polja gdje, ako se pojavi odgovarajući vidni podražaj,
dolazi do promjene aktivnosti odgovarajuće stanice. Ako je podražaj
istog oblika i orijentacije kao i receptivno polje specijalizirane
stanice, ta će se stanica aktivirati. Recimo, ako na slici postoji
linija ili rub pod nagibom od 20°, aktivirat će se stanice koje su zbog
oblika svojeg receptivnog polja osjetljive upravo na taj podražaj. Ako
se pojavi linija ili rub s nagibom od 30°, aktivirat će se druga živčana
stanica. Na taj način vidni sustav već u ranim fazama obrade vidne
informacije može izdvajati obrise likova kombiniranjem aktivnosti onih
stanica koje su potrebne da se opiše neki obris. Neuroznanstvenici David
H. Hubel i Torsten N. Weisel u svojim su istraživanjima mikroelektrodama
snimali aktivnost pojedinih moždanih stanica. Oni su zaslužni za
otkrivanje više tipova specijaliziranih stanica u vidnom korteksu.
Također su otkrili da V1 područje ima posebno zanimljivu i pravilnu
organizaciju stanica. Stanice s istim orijentacijskim svojstvima
organizirane su u stupce. To se naziva stupčasta organizacija primarnog
vidnog korteksa. Zbog takve su organizacije sve stanice s jednim tipom
orijentacije poredane jedne iznad druge, u stupac sa specifičnom
prostornom orijentacijom. Pored njih je novi stupac gdje su poredane
stanice s prvom sljedećom orijentacijom itd. Cijeli niz tih stupaca
opisuje svih 360° stupnjeva mogućih orijentacija. Onda niz kreće
ispočetka kako bi cijelo V1 područje bilo gusto prekriveno svim
specifičnim orijentacijama stanica. Osim orijentacijskog uređivanja
stanica, Hubel i Weisel otkrili su da su nizovi stupaca organizirani i
prema očnoj dominantnosti. Očna dominantnost znači da stanica ima
tendenciju da odgovara na signal iz jednog određenog oka, lijevog ili
desnog. Dakle, niz stupaca posvećen je signalima iz lijevog oka, a odmah
tijesno uz njega niz je stanica istih receptivnih polja i orijentacija
koji je specijaliziran za signale iz desnog oka. Nakon toga opet slijedi
red s dominacijom lijevog, pa opet desnog oka itd. Pretpostavlja se da
očna dominacija stanica i njihova izmjenična poredanost ima važnu ulogu
upravo u binokularnom vidu i u rješavanju problema korespondencije. Na
temelju usporedbe aktivnosti odgovarajućih stanica s lijevom i desnom
dominacijom može se vršiti analiza retinalnog dispariteta.

Oko primarnog vidnog područja u okcipitalnom režnju raspoređeno je više
sekundarnih područja koja se zajedno nazivaju i ekstrastrijarni korteks.
Oko V1 područja nalazi se sekundarno V2 područje, slijede područja V3,
V4 i tako dalje do V8 te još neka područja drukčijih naziva. Npr. V2 i
V3 područje imaju stanice sa sve većim i složenijim receptivnim poljima,
što uvjetuje njihovu aktivaciju na sve složenije oblike. Psiholozi i
neuroznanstvenici Kalanit Grill-Spector i Rafael Malach tumače da su dva
temeljna načela po kojima je ustrojen vidni korteks hijerarhijsko
procesiranje i funkcionalna specijalizacija. Hijerarhijsko procesiranje
odnosi se na to da se konačna vidna percepcija postiže postupnim
procesom u kojem se jednostavna skica koja nastaje u V1 području,
obradom u kasnijim područjima, transformira u sve složeniju,
apstraktniju, cjelovitu i multimodalnu repezentaciju. Multimodalno znači
da može koristiti informacije drugih osjetilnih modaliteta, poput dodira
i kinestezije. Drugo načelo je funkcionalna specijalizacija i ona se
odnosi na specijalizirane neuronske putove i područja koja procesiraju
različite aspekte vidne scene, čime se omogućuje paralelna obrada. Tako
se vidni sustav sastoji od paralelnih, hijerarhijskih, procesirajućih
tokova koji su specijalizirani za određenu funkciju, odnosno za
rješavanje određenog perceptivnog problema. Među prvima su tu ideju
artikulirali američki neuropsiholog Mortimer Mishkin i njegovi suradnici
u člancima koji su izašli još početkom 1980-ih godina. Oni su izdvojili
dva **vidna „toka"** ili sustava koji se protežu izvan okcipitalnog
režnja. Jedan od njih (tzv. **dorsalni tok**) proteže se u područja
parijetalnog režnja, a drugi (**ventralni tok**) u područja temporalnog
režnja. Prvi se sustav još naziva „gdje sustav" i povezan je s
prostornom lokalizacijom i vidno vođenom akcijom. Drugi se sustav naziva
„što sustav" te je povezan s identifikacijom oblika i objekata. Kako se
može vidjeti, razni dijelovi vidnog sustava imaju visoku razinu
funkcionalne specijalizacije. Posvećeni su izvršenju specifičnih
zadataka. Oba vidna sustava započinju u primarnom V1 području i prolaze
kroz sekundarna područja V2 i V3. Nakon toga je grananje više izraženo
tako da „što sustav" ide prema temporalnom režnju i pritom obuhvaća
specifična područja koja se protežu od V4 sve do inferotemporalnog (IT)
područja u temporalnom režnju. Među njima značajnu ulogu u razlikovanju
poznatih i nepoznatih objekata ima LOC (lateralni okcipitalni kompleks)
koji uključuje LO (lateralno okcipitalno područje) i dio fuziformnih
područja. Tu su također i ventralna područja koja su važna za
prepoznavanje objekata, lica i specifičnih lokacija u okolini sadržanih
u VOT području mozga (ventralno okcipito-temporalno područje). U
prepoznavanju objekata i lica važna je fuziforma vijuga, tj. fuzifornmo
područje za lica (FFA -- *fusiform face* a*rea*), specijalizirano za
percepciju lica. Za prepoznavanje specifičnih okolinskih lokacija važno
je područje PPA (parahipokampalno područje za mjesta).

„Gdje sustav" grana se prema parijetalnom režnju i nakon područja V3
obuhvaća područja MT (srednje temporalno, koje se još zove i V5
područje) i MST (medijalno superiorno temporalno područje). Ta dva
područja smatraju se ključnima za percepciju gibanja. Tu je još i
područje V7, važno u analizi simetričnosti. Tok se dalje proteže u
posteriorni dio parijetalnog režnja korteksa gdje važnu ulogu igra
lateralno intraparijetalno područje (LIP) i Broadmanovo područje 7 (koje
zahvaća tzv. prekuneus te superiorni parijetalni mali režanj). Prikaz
„što" i „gdje" sustava (dorsalnog i ventralnog vidnog toka) nalazi se na
Slici 5.4.

[SLIKA 5.4. OVDJE](#)

#Vidne agnozije
==============

Kao posljedica anatomske i funkcionalne specifičnosti vidnog mozga
postoje specifični poremećaji. Oni su posljedica oštećenja (lezija)
specifičnih područja mozga. Takvi poremećaji, kad govorimo o lezijama
ekstrastrijarnog vidnog korteksa, zovu se **vidne agnozije**. Riječ
agnozija nastala je od grčkih riječi koje znače „ne znati". Kod vidnih
agnozija, vid pacijenta je očuvan, ali oštećena je obrada vidne
informacije i zbog toga postoje specifični deficiti u vidnom
percipiranju. Vidne agnozije dijelimo na dva osnovna tipa. Prvi su
aperceptivne vidne agnozije, kod kojih je onemogućeno generiranje
cjelovitog percepta iz vidnih informacija. Aperceptivna vidna agnozija
najčešće nastaje oštećenjem sekundarnih vidnih područja u okcipitalnom
režnju. Pacijenti s aperceptivnom vidnom agnozijom mogu obratiti pažnju
na objekt i mogu intetificirati dijelove objekta, ali imaju poteškoće u
povezivanju dijelova u cjelinu i identificiranju objekta. Također imaju
poteškoće s precrtavanjem objekata. Drugi su tip agnozija asocijativne
vidne agnozije, kod kojih je narušena ili onemogućena identifikacija
objekta. Percept se formira, ali pacijenti mu ne mogu odrediti značenje,
funkciju ili ime. Ne mogu ga asocirati s njegovim značenjem. Taj tip
vidnih agnozija često nastaje zbog lezija mozga na granici između
okcipitalnog i temporalnog režnja. Među asocijativne agnozije ubrajaju
se i poteškoće u prostornom vidnom procesiranju koje nastaju uslijed
oštećenja na granici vidnog i parijetalnog režnja.

Agnozije se mogu podijeliti prema pripadnosti ventralnom („što sustav")
i dorsalnom toku („gdje sustav"). Tako prema istraživaču Martinaudu
ventralnom toku pripadaju prozopagnozija (za lica), akromatopsija (za
boje), aleksija (za riječi) i topografognozija (za orijentire u
okolini). Dorsalnom toku pripadaju akinetopsija (za gibanje),
orijentacijska agnozija (za raspored objekata u prostoru). U nastavku
teksta bit će opisane neke od njih.

**Prozopagnozija** jedan je od primjera asocijativne vidne agnozije.
Radi se o specifičnoj agnoziji kod koje pacijent ne može prepoznati
ljudska lica. Pacijent najčešće zna da vidi nečije lice, ali ne može
prepoznati osobu na temelju lica. Mora se služiti dodatnom informacijom
kao što je boja glasa, karakteristična odjeća ili specifična tema o
kojoj ta osoba govori. Ponekad pacijenti ne prepoznaju čak ni svoje
vlastito lice. Prozopagnozija je povezana s lezijama donjih dijelova
okcipitalnog i temporalnog režnja. U tom području nalazi se fuziformna
vijuga za koju se danas zna, na temelju tehnika moždanog oslikavanja, da
igra ključnu ulogu u percipiranju lica.

Obrada informacije o boji odvija se u mnogim dijelovima vidnog
sustava. Od retine (receptori specijalizirani za različite pojase
spektra, horizontalne stanice i parvo ganglijske stanice), preko
lateralne koljenaste jezgre u talamusu do V1 područja vidnog korteksa.
Nije sasvim jasno postoji li jedno glavno područje za boju u
ekstrastrijarnom korteksu. Klinička istraživanja pokazuju da oštećenja
ventralnog okcipitotemporalnog područja vode agnoziji koja se zove
**akromatopsija** i označava sljepoću na boje. Moždano oslikavanje
pokazuje da su za boju važna ekstrastrijarna područja u ventralnom
dijelu okcipitalnog režnja. To su susjedna područja V4 i V8 koja
reagiraju znatno intenzivnije na obojeni podražaj nego na podražaj koji
se temelji na varijacijama u svjetlini.

Među vidnim agnozijama treba spomenuti i **simultanagnoziju**. Ona se
načelno odnosi na nemogućnost pacijenta da istovremeno percipira više od
jednog objekta. Međutim, situacija je ponešto složenija zato što postoje
dva tipa simultanagnozije -- ventralna i dorsalna, ovisno o mjestu gdje
je nastala lezija, tako da svaki od tipova pripada svojem vidnom toku.
Ventralna simultanagnozija nastaje oštećenjem na inferiornoj poveznici
okcipitalnog i temporalnog režnja. Pacijenti mogu opaziti više objekata
istovremeno, ali mogu prepoznati jednog po jednog. Dorsalna
simultanagnozija nastaje oštećenjima parijetalnog i okcipitalnog režnja.
Pacijent ne može obratiti pažnju na više od jednog objekta.
Simultanagnozija se dovodi u vezu i s prostornim poremećajem poznatim
kao Balintov sintrom. Taj sindrom obuhvaća kombinaciju poremećaja koja
uključuje simultanagnoziju, okulomotornu apraksiju (poteškoće u
fiksiranju pogleda) i optičku ataksiju (poteškoće u usmjeravanju ruke u
smjeru određenog objekta).

Kod **topografagnozije** (topografska agnozija) narušena je sposobnost
dosjećanja i pronalaženja ruta zbog nemogućnosti identifikacije poznatih
orijentira. Lezija obično pogađa okcipitototemporalni korteks, medijalno
temporalno područje desne hemisfere te parahipokampalnu vijugu. Novija
literatura navodi da taj poremećaj treba razlikovati od topografske
disorijentacije.

Među sekundarnim vidim područjima u korteksu važnu ulogu za percepciju
gibanja ima MT (medijalno temporalno područje) koje je još poznato i kao
vidno područje V5, a osim njega i MST (medijalno supratemporalno
područje). Prije njih, u toku procesiranja gibanja sudjeluju područja
V1, V2 i V3. Čini se da MT područje sadrži neurone koje su selektivno
osjetljivi na smjer gibanja. Ti se neuroni mogu selektivno adaptirati
prilikom istraživanja naknadnog efekta gibanja. U istraživanjima
naknadnog efekta gibanja ispitanici moraju dovoljno dugo gledati u isti
jednolični pokretni obrazac (recimo u prirodi možete tako gledati
vodopad) koji onda aktivira samo jednu vrstu stanica osjetljivih na
gibanje. Zbog produžene aktivacije stanice se zamore. Ako nakon toga
brzo pogledamo statične objekte, dobit ćemo iluzorni dojam da se pomiču
u suprotnom smjeru. Naknadni efekt gledanja pokretnih meta zove se i
iluzija vodopada. Kliničke su studije pokazale da je jedan tip agnozija,
poznatih kao akinetopsija, povezan s oštećenjem dijela MT područja.
**Akinetopsija** je neobični poremećaj, koji se još naziva sljepoća na
gibanje, kod kojeg pacijent ne može percipirati gibanje iako bez
problema percipira statične objekte. No stvar je u vezi s percepcijom
gibanja još složenija. Zasebno se obrađuju nebiološko (recimo kotrljanje
kamena niz kosinu) i biološko gibanje (mačka koja trči ili riba koja
pliva). Očito je evolucija kao poseban problem percepcije izdvojila
percepciju biološkog gibanja, koje opažamo na sasvim drukčiji način. Za
obradu vidnih informacija o biološkom gibanju zaduženo je specifično
područje -- superiorna temporalna brazda (STS) čije stanice pokazuju
povećanu aktivnost prilikom promatranja hodanja, trčanja i drugog
biološkog gibanja ljudi i životinja, ali ne i za slučajno gibanje u
vidnom polju (npr. nasumično gibanje točkica na ekranu). Čini se da je
to područje također povezano i sa sustavom „zrcalnih" neurona koji se
aktiviraju prilikom promatranja i izvođenja iste aktivnosti te su važni
za sposobnost imitiranja, jezične sposobnosti i socijalnu kogniciju.

**Topografska disorijentacija** poremećaj je koji uključuje gubitak
sposobnosti da se navigira i snalazi u velikom okolišu. Pacijenti ne
mogu naći i opisati rutu kretanja. Pacijenti obično imaju desne ili
bilateralne lezije u posteriorno parijetalnom području ili superiorno
parijetalnom području. Neke od varijacija poremećaja uključile su
poteškoće u razumijevanju alocentričnih prostornih odnosa i uključivale
su oštećenja desne retrosplenalne regije i medijalni parijetalni režanj.

**Orijentacijska agnozija i agnozija za zrcalne podražaje**
poteškoće su u identifikaciji orijentacije objekta u prostoru i
pacijenti s tom agnozijom ne mogu razlikovati objekte koji su rotirani
na nekoj od ravnina u prostoru i/ili pak zrcalne prikaze objekata. Ti su
poremećaji povezani s bilateralnim lezijama ili oštećenjem u desnom
okcipitotemporalnom području.

Oštećenja u parijetalnom režnju mogu rezultirati i agnozijama koje
ometaju integraciju vidnih i tjelesnih informacija. Takve agnozije
uključuju autotopagnoziju (poteškoća u lokalizaciji i orijentaciji
dijelova tijela), heterotopagnoziju (lokaliziranje i pokazivanje tuđih
dijelova tijela), i prst-agnoziju (poteškoća u razlikovanju, imenovanju
i prepoznavanju prstiju) koja je povezana s lezijama u angularnoj
vijugi.

#Prostorni vid
=============

Prostorni vid mora riješiti više problema, odnosno ispuniti više
zadataka koji će omogućiti uspješno snalaženje u prostoru. Dakle, koji
su to sve zadatci koje prostorni vid rješava? Prvo, tu je zadatak
stvaranja prostornih mapa. Moramo uočiti veliku razliku između retinalne
mape i prostorne mape. Retinalna mapa slika je koju retina u jednom
trenutku zahvaća. Drukčije kazano, to je trenutno vidno polje koje je
preslikano na retinu. No budući da se naša glava i naše oči stalno
pomiču, i retinalna mapa stalno se mijenja. Na primjer, ako gledamo u
čašu vode koja se nalazi na stolu, u tome trenutku ta scena određuje
našu retinalnu mapu koja se u mozgu vidno obrađuje na razne načine.
Međutim, što će se dogoditi ako se okrenemo na drugu stranu? Tada čaša
više nije u našem vidnom polju. Znači li to da je ona izbrisana iz našeg
doživljaja prostora? Nipošto. Ona je dio jedne apstraktnije
reprezentacije prostora koju zovemo **prostorna mapa**. Mi smo i dalje
svjesni prisutnosti čaše iza nas iako ju ne vidimo. Svjesni smo i drugih
važnih objekata koje smo već skenirali pogledom i znamo gdje se nalaze u
odnosu na nas same. Recimo, znamo da će ispred nas, ako se opet
okrenemo, još uvijek biti stol s čašom. Znamo, recimo, i na kojoj je
strani izlaz iz prostorije. Nadalje, u zatvorenom prostoru znamo da je
iznad nas strop, a takvih je primjera još mnogo. Da bi se uspješno
izvelo takvo mapiranje, „gdje sustav" mora ne samo analizirati vidnu
scenu koju opažamo već i istovremene informacije o pokretima tijela,
glave i očiju. Nadalje, taj sustav mora riješiti problem vlastita
kretanja u prostoru. Prostorna mapa nije nam od neke koristi ako se ne
možemo koristiti tim prostorom, kretati se u njemu i dohvaćati objekte.
Stoga je sustav osjetljiv na specifična strujanja detalja u vidnom polju
koja se zovu vekcije ili optički tijek. Primjerice, ako se detalji slike
koju gledamo šire iz središta našeg vidnog polja prema periferiji, to je
znak da se krećemo prema naprijed, točno prema središtu vidnog polja.
Prema brzini strujanja detalja može se odrediti i vlastita brzina.
Postoje vekcije koje signaliziraju kretanje unaprijed, unatrag, bočna
kretanja i kružna kretanja. Konačno, informacija o kretanju mora
utjecati na mozgovno motoričko procesiranje te tako kontrolirati
optimalnu brzinu i smjer kretanja. Zbog toga mora postojati odgovarajuća
komunikacija prostornih mapa s motoričkim sustavima mozga koji su
smješteni u frontalnom režnju. Zbog ovih specifičnih problema stanice
dorsalnog toka imaju svoje specijalizacije. Stanice reagiraju na
zajednički neuronski ulaz iz retine i iz mišića očiju i vrata. Zatim,
one reagiraju na specifične vekcije te okidaju impulse u skladu s
područjima za planiranje akcija.

Prostorno procesiranje počinje od jednostavnih stvari. Treba odrediti
dimenzije u prostoru. Dimenzije gore-dolje i lijevo-desno neposredno su
prisutne u dvodimenzionalnoj retinalnoj slici. Ipak ispada da je lakše
odrediti dimenziju gore-dolje od dimenzije lijevo-desno. Možda je to i
stoga što je gore-dolje dimenzija potpomognuta osjećajem sile
gravitacije, a lijevo-desno dimenzija je relativna, jer ovisi o tome
kako smo okrenuti. Što je jednom čovjeku lijevo, drugom može biti desno.
Neki ljudi imaju veći ili manji problem u brzom određivanju što je
lijeva ili desna strana. Jedan moj prijatelj imao je manjih problema s
takvim snalaženjem kad bi morao brzo reagirati. Pričao je da, dok je
služio vojnu obvezu, kad bi časnik naglo zaurlao: „Nadesno!" on u prvom
mahu ne bi znao na koju se stranu okrenuti i onda bi se brzo podsjetio
osjećaja u rukama i prstima dok svira harmoniku, što je učio još kao
dijete. Budući da se lijeva i desna ruka na harmonici različito
pozicioniraju, što stvara različit osjećaj u rukama, u istom bi trenutku
znao koja je lijeva, a koja desna ruka, odnosno strana tijela. Neki
ljudi imaju znatno veće probleme u snalaženju na prostornoj dimenziji
lijevo-desno. Recimo, u literaturi je opisan slučaj pacijentice koja je
precrtavala Reyevu složenu figuru (to je jedan neuropsihološki test za
testiranje više funkcija koje uključuju vidno-prostorne sposobnosti,
pažnju, pamćenje i planiranje) i precrtavala ju je zrcalno, iako je za
vrijeme precrtavanja stalno gledala u neizvrnuti original. Pretpostavlja
se da do takvih ozbiljnijih poremećaja u doživljaju lijevog i desnog
može doći uslijed oštećenja parijetalnog režnja u bilo kojoj hemisferi.

Drugi je važan problem određivanje treće dimenzije, odnosno dubine
prostora. O tome smo pisali već u prvom dijelu ovog poglavlja kad smo
govorili o važnosti posjedovanja dvaju oka, binokularnom gledanju,
retinalnom disparitetu, o specijaliziranim stanicama osjetljivim na
disparitet i stereosljepoći. Opisali smo i više područja dorsalne struje
koje su uključene u taj proces.

Treći važan aspekt procesiranja prostorne informacije određivanje je
**referentnog okvira**. To se odnosi na razumijevanje lokacije nekog
objekta, ovisno o nekoliko referentnih točaka. Egocentrični referentni
okvir onaj je u čijem smo središtu mi sami. Dakle, mi određujemo
lokaciju i smjer objekata oko nas u odnosu na nas same. Međutim,
situacija je složena jer postoje tri centra na koja se možemo
referirati: naše tijelo, naša glava i naše oči. Zamislimo da stojimo i
ispred nas je više ljudi. Recimo da je točno ispred nas Ivan, lijevo od
njega je Marta, a lijevo od nje je Suzana. Naša je glava malo zakrenuta
ulijevo, tako da je usmjerena prema Marti, a naš pogled je još malo
skrenuo ulijevo i fiksira Suzanu. Možemo koristiti „tijelocentrični",
„glavocentrični" i „okocentrični" referentni okvir. Prema prvom,
reći ćemo: „Ivan je točno ispred mene." Prema drugom rekli bismo:
„Moja je glava okrenuta prema Marti.", a prema trećem: „Sad gledam točno
u Suzanu."

Potpuno druga vrsta referentnog okvira jest alocentrični referentni
okvir, kad određujemo prostorne odnose objekata jednih u odnosu na
druge, a da se ne referira na nas same. Recimo, „Čaša je na stolu." ili
„Brod je udaljen od pristaništa 200 metara." Lokaliziranje objekata
prema egocentričnom i alocentričnom referentnom okviru čini se kao
ključan korak u stvaranju prostorne mape. Čini se da značajnu ulogu u
egocentričnom lokaliziranju imaju procesi koji se odvijaju u stanicama
parijetalnog režnja i lateralno intraparijetalnom području (LIP), dok je
za alocentrično procesiranje važno područje 7a (u Broadmanovom području
7) koje je dio superirnog parijetalnog malog režnja. Zanimljivo je da su
otkrivene veze tog područja s parahipokampalnom regijom koju smo
spominjali kao dio ventralnog „što" toka koji je specijaliziran za
identifikaciju mjesta. Ima smisla da je alocentrična koordinacija
povezana s procesima koji identificiraju pojedine lokacije. To je jedan
od primjera koji pokazuje da dorsalni „gdje sustav" i ventralni „što
sustav" nisu neovisni jedan o drugome, već da surađuju u raznim
zadatcima.

Kognitivna psihologinja i neuroznanstvenica Marie Banich sa Sveučilišta
Boulder u Koloradu navodi da je zadatak za referentne okvire složen jer
podrazumijeva određenu vrstu specijalizacije stanica za svaki oblik
okvira. Ono što još dodatno povećava složenost zadatka jest to što je
parijetalni korteks multimodalno (nekad zvano i multisenzorno) područje,
što znači da se u prostornom procesiranju ne koristi samo vidna
informacija, već i informacija o dodiru, tijelu (kinestezija) i zvuku.
Tu nastaje problem -- kako se sve te multisenzorne informacije
uspijevaju integrirati? Pretpostavka je da svaki od osjetilnih
modaliteta konstruira svoju prostornu mapu. Tada se načinom koji još
nije do kraja objašnjen te mape preklapaju i integriraju. Proučavanje
aktivnosti mozga pomoću fMRI tehnike ukazuje da se vjerojatno vidne i
dodirne mape integriraju u superiorom parijetalnom malom režnju prilikom
zadatka „glavocentrične" orijentacije. Klinička istraživanja na
pacijentima s unilateralnim zanemarivanjem pokazuju da lezije desnog
parijetalnog režnja vode zanemarivanju i pogreškama u lijevom vidnom
polju (preciznije govoreći -- lijevo od fiksacije očiju), ali isto tako
na lijevoj strani tijela. Dakle, ozljeda parijetalnog režnja može
dovesti do multisenzornog deficita vidne i tjelesne percepcije.
Pacijenti s poremećajem unilateralnog zanemarivanja ne opažaju lijevu
stranu raznih objekata, pa kada moraju precrtati tri poredana kruga, oni
precrtaju dva: središnji i desni. Ponekad zanemaruju i lijevu stranu
vlastita tijela, pa se ne odijevaju s lijeve strane ili pak ne obriju
lijevu stranu lica.

Još složenije sposobnosti koje se tiču prostornog procesiranja su
sposobnost manipulacije objektima, imaginacija te korištenje prostornih
mapa za kretanje i snalaženje u okolini. Za manipulaciju ili
konstrukciju predmeta od velike je važnosti fina motorna kontrola. Na
taj način možemo obavljati brojne svakodnevne zadatke. Neuropsihološki
testovi koji ispituju te sposobnosti testovi su precrtavanja složenih
figura te testovi slaganja blokova. Pokazalo se da pacijenti koji su
pretrpili oštećenja i u lijevom i u desnom temporalno-parijetalnom
području pokazuju deficit u izvođenju navedenih zadataka.

**Imaginacija ili zamišljanje** odnosi se na sposobnost predočavanja
objekata ili njihovih varijacija dok stvarni podražaj nije prisutan.
Recimo, ako vam kažemo da zatvorite oči i da zamislite stablo jabuke sa
zrelim plodovima, pretpostavljamo da to možete bez problema učiniti.
Također, ako kažemo da zamislite da jabuka pada sa stabla i kotrlja se
po travi, i to možete zamisliti. Jedna od klasičnih paradigmi u
kognitivnoj psihologiji za ispitivanje imaginacije, koju su među prvima
u 70-ima koristili psiholozi Roger Shepard i Jacqueline Metzler, zadatak
je mentalne rotacije u kojem se ispitanicima istovremeno zadaju dvije
slike apstraktnog 3D objekta, za koje ispitanik mora što prije
odgovoriti pripadaju li istom ili različitim objektima. Trik je u tome
što su objekti zarotirani u prostoru u odnosu jedan na drugog.
Istraživanja su pokazala da, što je veći otklon u rotaciji između dva
prikazana objekta, ispitanicima treba proporcionalno više vremena za
točan odgovor. To indirektno dokazuje da ispitanici mogu rotirati
mentalne objekte u svojem umu procesom imaginacije na sličan način kao
što se stvarni objekt rotira u prostoru. Zaključilo se da je mentalna
rotacija kontinuirana transformacija mentalnog objekta pri kojoj se
zamišljeni objekt glatko rotira u našem umu. U kasnijim istraživanjima
koja su koristila tehnike funkcionalnog oslikavanja mozga, tijekom
zadatka mentalne rotacije otkriveno je da se pojačana aktivacija mozga
događa u superiornom parijetalnom malom režnju (SPL) u obje hemisfere i
da je nešto jača aktivnost zabilježena u desnoj hemisferi. Također je
otkriveno da se količina moždane aktivacije pojačava sa stupnjem
rotacije. Dakle, SPL je aktivniji ako u svojem umu rotiramo mentalni
objekt za 120° nego ako je iznos mentalne rotacije recimo 40°.

Kretanje i snalaženje u okolini zove se **prostorna navigacija**. To je
vrlo važna sposobnost s pomoću koje možemo svladavati prostor i doći do
željenih lokacija. Recimo, ako želimo pješačiti od svojeg stana do
škole. Čak se možemo odlučiti da krenemo putem koji još nismo koristili
i uspješno ćemo izvršiti zadatak. Ili ako vozimo automobil do drugog
grada. Možemo unaprijed proučiti put i stvoriti si mentalnu prostornu
mapu zahvaljujući kojoj ćemo znati koje ceste treba birati, iako nam u
tome mogu pomoći i prometni znakovi. Nekad se dogodi, u novim
ambijentima kao što je recimo novi grad, da prostorne mape nisu dovoljno
pouzdane pa zalutamo. Ponekad, da bismo se lakše snašli, pamtimo
upečatljive objekte kraj kojih moramo proći na svojem putu. Recimo,
određena benzinska pumpa, pa lijevo, pa određeni park, pa desno, pa
određena karakteristična zgrada, pa opet desno i onda još dva raskrižjaa
ravno. Čini se da postoje dvije osnovne strategije za prostornu
navigaciju. Jedna se strategija temelji na prostornim mapama i
prostornom predočavanju, a druga na stazi s karakterističnim
orijentirima kao što su npr. benzinska pumpa, park i karakteristična
zgrada. Ova druga strategija ne mora se temeljiti na prostornoj mapi,
već na razumijevanju uputa i stoga se smatra svojevrsnom verbalnom
strategijom. Promatrač ovdje doživljava prostor prvenstveno na temelju
egocentričnog referentnog okvira. S druge strane, ako koristimo
prostornu mentalnu mapu prostora, onda u njoj procjenjujemo svoju
trenutnu poziciju. Takav je način doživljaja prostora na temelju
alocentričnog referentnog okvira. Za testiranje tih sposobnosti koriste
se zadatci labirinta. Pokazalo se da u takvim zadatcima ljudi mogu
koristiti obje strategije te da deficiti u izvedbi takvih zadataka, iako
su u pravilu uzrokovani oštećenjem desnog parijetalnog područja, također
mogu biti uzrokovani i oštećenjem temporalnih područja, naročito u
situacijama kada se mogu koristiti verbalne strategije za rješavanje
zadatka.

\* \* \*

Konačno, preostalo je da objasnimo još jednu ideju kojom možemo
zaključiti ovo poglavlje. Kako je uopće došlo do podjele vidnog korteksa
na ventralni i dorsalni tok? Jedan od odgovora već su spomenuta načela
hijerarhijske organizacije i funkcionalne specijalizacije. Time se
objašnjava zašto uopće postoje tokovi. Međutim, preostaje pitanje zašto
se „što sustav" protegnuo u upravo dorsalnom smjeru u parijetalni
režanj, a „gdje sustav" u lateralnom smjeru u temporalni režanj? Da
bismo to lakše razumjeli, moramo se podsjetiti da se problemi percepcije
visoke razine mogu riješiti samo ako se vidna informaciji koristi u
kombinaciji s drugim procesima i znanjima kojima je mozak opskrbljen.
Govorimo o procesima pamćenja, pažnje te o drugim osjetilnim
modalitetima poput sluha, dodira, kinestezije i vestibularnog osjetila
koji se moraju kombinirati s vidom. Takva preklapanja modaliteta postoje
u parijetalnom i temporalnom režnju i ta su se područja nekad nazivala
asocijativnim, a danas češće **multimodalnim područjima**.

Uzmimo za primjer dorsalni „gdje sustav". Opisali smo kako on mora
riješiti problem prostora. Dakle, ne samo da se mora stvoriti adekvatna
3D vidna reprezentacija prostora, već je taj prostor potrebno održavati,
nadopunjavati, dozivati iz pamćenja i uspoređivati, a za te je procese
neophodna vidna pažnja. Stoga nas neće nimalo začuditi kad pročitamo da
se važni aspekti pažnje procesiraju upravo u parijetalnom režnju, i to
naročito u desnoj hemisferi. Oštećenje tog područja vodi već opisanom
neobičnom poremećaju koji se zove unilateralno zanemarivanje, kod kojeg
pacijenti zbog nemogućnosti da obrate pažnju zanemaruju jednu (najčešće
lijevu) stranu svega: vidnog polja, svakog pojedinog objekta, pa čak i
svojeg tijela. Jednostavno nisu svjesni jedne strane. Nadalje, kad
stvaramo 3D reprezentaciju prostora, nismo samo pasivni promatrači kao u
nekom 3D kinu. Upravo suprotno, mi smo aktivni sudionici u tom prostoru.
Krećemo se do željenih objekata i ljudi, izbjegavamo prepreke i pritom
imamo jasnu percepciju sebe i svojeg tijela u prostoru. Stoga su za
potpuno prostorno snalaženje važne somatosenzorne (tjelesne) informacije
koje se procesiraju u parijetalnom režnju. Dakle, parijetalni je režanj
mjesto preklapanja vida, somatosenzornog sustava, pažnje i svijesti o
okolini.

S druge strane, ventralni „što sustav" mora riješiti problem
identifikacije objekata, osoba i mjesta. Kad uspješno identificiramo
objekt, znamo njegovo ime, njegovu nadređenu kategoriju, njegove glavne
karakteristike, funkciju i možemo ga povezati sa sličnim objektima.
Primjerice, kad ugledamo stolicu i identificiramo ju pomoću perceptivne
obrade, znamo da se stolica zove „stolica", da spada u kategoriju
namještaja, da ima noge, površinu za sjedenje i naslon, da služi za
sjedenje, ali može i pridržati vrata ili pak može poslužiti kao
stepenica kako bismo dohvatili kutiju na vrhu ormara te da postoje i
druge stolice koje se u raznim detaljima razlikuju od one koju gledamo,
ali i da imaju iste glavne karakteristike. Jednom kad identificiramo
stolicu, možemo sjesti na nju ili se pak možemo nekome obratiti i
kazati: „Ovdje imaš jednu stolicu. Slobodno sjedi." Te akcije ne bi bile
moguće da ventralni sustav nije odradio svoj posao. Kako vidimo, u
zadatku identificiranja ključno je da se naš percept poveže sa
semantičkim pamćenjem -- našim dugoročno pohranjenim činjeničnim
znanjem. Veza s dugoročnim pamćenjem ostvaruje se preko hipokampusa,
vijuge koja se nalazi na donjem djelu velikog mozga i koja je dio
temporalnog režnja. Također je važno da se percepcija kategorizira,
tj. da su prepoznati objekti kategorički izdvojeni kao skupovi posebnih
svojstava, karakteristika i s posebnim imenom za kategoriju takvih
objekata. Takvo svojstvo kategorizacije karakteristično je za jezik.
Jednom kad imenujemo objekt koji gledamo, koristimo i jezične procese, a
prirodni medij jezika je govor. Kao što je opisano u sedmom poglavlju
ove knjige, govor se procesira u Wernickeovu području koje se također
nalazi u temporalnom režnju. Čak je i Brocino područje, uključeno u
produkciju govora, smješteno nedaleko, s obzirom na to da se nalazi u
motoričkom području odmah iznad temporalnog režnja. Dakle, temporalni
režanj mjesto je preklapanja, vida, sluha, govora i semantičkog
pamćenja, informacija potrebnih za identifikaciju i kategorizaciju
objekata.

Ovakav cjeloviti pristup pokazuje da što je znanje o mozgu detaljnije,
što je bolje naše razumijevanje problema koje okolina postavlja ispred
nas, a mozak ih rješava, te što je bolje razumijevanje procesa evolucije
živčanog sustava, otkrivamo unutarnju logiku ustroja mozga. Primjer toga
upravo je složena organizacija vidnog sustava.

**Zaključci**

1\. Vidljiva svjetlost u rasponu oko 400 -- 700 nm valne duljine
predstavlja idealan izvor informacija za doživljavanje prostora oko nas.
Za to postoji više razloga. Među njima su brzina i pravocrtnost širenja
svjetlosti, prozirnost atmosfere za navedeni pojas, kao i bogatstvo
kombinacija u kojima se vidljiva svjetlost reflektira i apsorbira od
površina objekata u prostoru oko nas. Međutim, postoje i drugi izvori
informacija o prostoru kod drugih vrsta, na primjer zvučni eholokacijski
sustavi.

2\. Binokularni vid odnosi se na gledanje s pomoću dva oka. On omogućuje
stereopsis -- trodimenzionalni doživljaj prostora i objekata u prostoru.
Mozak stapa dvije monokularne slike dvaju oka, koje se razlikuju u tzv.
retinalnim disparitetima, a pritom izvlači informaciju o relativnim
udaljenostima objekata i detalja objekata u prostoru. Stereopsis se može
izazvati i na umjetan način s pomoću uređaja koji se zove stereoskop, a
na taj način dobivena trodimenzionalna slika naziva se stereogram.

3\. Glavni problemi koje vidni sustav mora riješiti (i to u vrlo kratkom
vremenu) jesu percepcija boje, percepcija gibanja, percepcija dubine i
prostora te identifikacija objekata.

4\. Nakon primarnog vidnog V1 područja u okcipitalnom režnju, vidna se
informacija širi i obrađuje u specijaliziranim sekundarnim vidnim
područjima i doseže do asocijativnih područja u parijetalnom i
temporalnom režnju. Ta dva glavna toka informacija nazivaju se dorsalni
tok i ventralni tok, a također se nazivaju „gdje sustav" i „što sustav".
Oštećenja sekundarnih i asocijativnih područja mozga rezultiraju
specifičnim vidnim poremećajima koji se nazivaju vidne agnozije.

5\. Viši prostorni vid i prostorna kognicija temelje se na uspostavi
adekvatnih prostornih mapa koje reprezentiraju prostor oko nas i našu
poziciju u njemu. Na temelju prostornih mapa možemo planirati i provesti
prostornu navigaciju kako bismo svladali prostor i pomakli se do
željenog cilja. Pritom se služimo odgovarajućim referentnim okvirom koji
po svojoj prirodi može biti egocentričan ili alocentričan.

**Testirajte se**

1. Objasnite što je prostorna kognicija.

2. Objasnite kako funkcionira stereoskop.

3. Objasnite što je to retinotopična organizacija u vidnom korteksu.

4. Nabrojite i ukratko opišite glavne i dodatne zadatke vida.

5. Objasnite što je prostorna mapa.

6. Objasnite i opišite kojim se prostornim referentnim okvirima ljudi
> služe.

7. Objasnite što je to prostorna navigacija.

**Preporučena dodatna literatura**

Dehaene, S., & Brannon, E. M. (Eds.). (2011). *Space, time and number in
the brain: Searching for the foundations of mathematical thought*.
Amsterdam: Academic Press. -- Knjiga koja opisuje kako mozak,
rješavajući temeljne probleme vezane za prostor, vrijeme i brojnost,
omogućuje intuicije koje su u osnovi matematičkih sposobnosti.

Groh, J. M. (2014). *Making Space: How the Brain Knows Where Things
Are*. Cambridge, MA: Belknap Press. -- Razumljivo pisana knjiga o tome
kako mozak integrira multisenzornu informaciju i time omogućuje
navigaciju u trodimenzionalnom prostoru.

**Važni pojmovi**

**Akinetopsija** Agnozija koja je povezana s oštećenem medijalno
temporalnog (MT/V5) područja. Pacijent ima poteškoća u percepciji
gibanja objekata, iako statične objekte percipira bez problema.

**Akromatopsija** Poremećaj sljepoće na boje koji je povezan s
oštećenjem ventralnog okcipitotemporalnog područja.

**Binokularno gledanje** Gledanje s pomoću dva oka, za razliku od
monokularnog gledanja jednim okom. Svako oko prima zasebnu sliku i te se
dvije slike pomalo razlikuju. Razlike u slikama veće su za one objekte
koji su više udaljeni u dubinu od točke fiksacije oba oka. Razlike u
slikama stvaraju retinalne disparitete koje registriraju odgovarajuće
stanice u mozgu (disparatno osjetljive stanice) i koje onda svojom
aktivacijom signaliziraju različite udaljenosti površina objekata u
prostoru.

**Dorsalni vidni tok** Jedan od dva vidna toka koji se proteže prema
parijetalnom režnju. Uključen je u probleme lokalizacije objekata i
prostorne kognicije (naziva se i „gdje sustav"). Dorsalni vidni tok
uključuje područja V1, V2, V3, MT (V5), medijalno superiotno temporalno
područje (MST), V7, lateralni intraparijetalni korteks (LIP) te
Broadmanovo područje 7.

**Fotoreceptorska površina** Sloj fotoreceptorskih stanica na površni
organizma koji predstavlja prvi i osnovni korak u evoluciji oka.

**Imaginacija ili zamišljanje** Sposobnost da si predočimo objekte ili
njihove varijacije, najčešće u prostoru, dok stvarni podražaj nije
prisutan.

**Kiklopska slika** Jedinstvena mentalna slika koja nastaje nakon što
mozak stopi dvije zasebne slike iz dvaju oka. Takva slika stvara dojam
kao da potječe iz sredine lica. Opis nije potpuno adekvatan za ljudsko
iskustvo gledanja, jer su mitološka stvorenja kiklopi opisani kao da
imaju samo jedno oko na sredini glave, tako da nisu mogli imati
stereoskopski vid.

**Multimodalna područja** Područja korteksa koja su se nekad nazivala
asocijativnim, a danas sve češće multimodalnim. Karakteristika tih
područja je da integriraju informacije iz više osjetilnih modaliteta,
npr. vidnog i kinestetičkog. Takva područja nalazimo, primjerice, u
parijetalnom i temporalnom režnju.

**Nasumično-točkasti stereogram** Stereogram koji ne sadrži oblike ni
linije jer se sastoji od nasumičnih crnih i bijelih točkica. Dvije slike
stereograma nisu identične, već sadrže odgovarajući retinalni disparitet
tako da je dio površine jedne slike pomaknut na drugoj slici.
Stereoskopsko gledanje takvih dviju slika stvara trodimenzionalni dojam.

**Orijentacijska agnozija** **i agnozija za zrcalne podražaje**
Poteškoće u identifikaciji orijentacije objekta u prostoru povezane s
oštećenjima u okcpitotemporalnim područjima.

**Primarno vidno područje V1** Dio korteksa koji se naziva strijarni
korteks i koji je smješten na kraju okcipitalnog režnja. Najveći dio
impulsa koji pristižu genikulostrijarnim putom prvo stiže u V1 područje.
To područje među ostalim karakteriziraju jednostavne kortikalne vidne
stanice organizirane u stupce i hiperstupce. Također je važna
karakteristika tog područja **retinotopična organizacija/mapa** (v).

**Problem korespondencije** Važan problem koji mora riješiti mozak
odnosi se na to kako spojiti slike dvaju oka u jednu tako da se idealno
poklapaju iako te dvije slike nisu potpuno identične.

**Prostorna kognicija** Prostorna je kognicija procesiranje koje se
odnosi na stjecanje, organizaciju, korištenje i reviziju znanja o
prostornoj okolini. Prostorna kognicija omogućuje ljudima razumijevanje
pozicija i odnosa objekata u prostoru te je polazište za uspješno
kretanje u prostoru, pronalaženje puta, zaobilaženje objekata te
stvaranje prostornih predodžbi u obliku prostornih mapa.

**Prostorna mapa** Apstraktna reprezentacija prostora koja nastaje na
temelju analiza koje uključuju vidna polja, pokret, analizu dubine,
kinesteziju, pamćenje pozicije objekata u prostoru te analize
referentnih okvira.

**Prostorna navigacija** Složena sposobnost zahvaljujući kojoj možemo
svladati prostor i doći do željenih lokacija. Uključuje korištenje
prostornih mapa te strategije temeljene na egocentričnim i alocentričnim
referentnim okvirima.

**Prozopagnozija** Vidna agnozija kod koje osoba ima očuvan vid, dok je
sposobnost prepoznavanja i pamćenja lica čak i bliskih osoba narušena
ili potpuno onemogućena.

**Referentni okvir** Sustav za određivanje lokacije objekta u prostoru.
U psihologiji se razlikuje egocentrični referentni okvir, u čijem smo
središtu mi sami kao promatrači (npr. „Polica s knjigama desno je od
mene."), i alocentrični referentni okvir u kojem se prostorni odnosi
objekata određuju jedni u odnosu na druge, neovisno o promatraču (npr.
„Ptica je na krovu kuće.").

**Retinotopična organizacija** Organizacija stanica u određenim
dijelovima vidnog korteksa kod koje površinski raspored aktivacije
stanica odgovara prostornom rasporedu (obrisima i oblicima) slike koja
podražuje retinu. Naziva se i retinotopična mapa.

**Simultanagnozija** Vidna agnozija kod koje pacijent ima poteškoća da
istovremeno percipira dva ili više objekata. Dijeli se na dva podtipa,
ovisno o mjestu gdje je nastalo oštećenje: ventralnu i dorsalnu.

**Stereogram** Trodimenzionalna projekcija koja se prokazuje kroz uređaj
za binokularno gledanje -- stereoskop.

**Stereopsis** Trodimenzionalna prostorna vidna percepcija koja se
temelji na binokularnom gledanju.

**Stereosljepoća** Poremećaj otežane ili onemogućene trodimenzionalne
percepcije. Nastaje uslijed neadekvatnog razvoja disparatno selektivnih
neurona, najčešće zbog strabizma.

**Topografska disorijentacija** Poremećaj koji uključuje gubitak
sposobnosti navigacije i snalaženja u velikom okolišu. Povezuje se s
oštećenjima različitih dijelova parijetalnog područja (ovisno o
specifičnom tipu poremećaja).

**Ventralni vidni tok** Jedan od dva **vidna toka** koji se proteže
prema temporalnom režnju. Uključen je u probleme identifilkacije
objekata (naziva se i „što sustav") te uključuje područja V1, V2, V3,
V4, LOC (lateralni okcipitalni kompleks), VOT (ventralno
okcito-temporalno područje) PIT (posteriorno inferotemrporalni), CIT
(cenrtralno inferotemporalni) i AIT (anteriorno inferotemporalni
korteks).

**Vidne agnozije** Specifični poremećaji u vidnoj percepciji koji
najčešće nastaju uslijed lezije određenog, specijaliziranog dijela
sekundarnog ili asocijativnog vidnog korteksa. Na primjer, oštećenje
fuziformnog područja za lica (FFA) rezultirat će tzv.
**prozopagnozijom**.

**Vidni tokovi** Vidni korteks je u vrlo općenitom smislu podijeljen u
dva sustava: „što sustav" koji se bavi problemima identifikacije
objekata te „gdje sustav" koji se bavi problemima prostorne kognicije i
lokalizacije objekata. Iz primarnog V1 područja šire se dva vidna toka
od kojih se jedan proteže prema temporalnom režnju (**ventralni tok**
koji čini „što sustav") te drugi, **dorsalni tok** koji se proteže prema
parijetalnom režnju („gdje sustav").

**Zadatci vida** Dva su osnovna zadatka vida identifikacija i
lokalizacija objekata u prostoru. U skladu s tom podjelom postoji i
temeljna anatomska i funkcionalna podjela vidnih tokova na ventralni,
koji se uglavnom bavi identifikacijom objekata, i dorsalni, koji se bavi
lokalizacijom objekata i prostornim mapama. Za uspješno izvršavanje
osnovnih zadataka, vidni sustav mora riješiti i određeni broj
potproblema u koje spadaju percepcija svjelina, percepcija boja,
percepcija obrisa, kontura i oblika (za identifikaciju objekata) te
percepcija dubine, percepcija gibanja i percepcija prostora (za
lokalizaciju objekata).

**\
**

**Literatura**

Arend, I., Machado, L., Ward, R., McGrath, M., Ro, T., & Rafal, R. D.
(2008). The role of the human pulvinar in visual attentionand action:
evidence from temporal-order judgment, saccade decision, and antisaccade
tasks. In C. Kennard, & R. J. Leigh (Eds.), Progress in Brain Research,
Vol. 171.

Banich, M. T. (2004). *Cognitive Neuroscience and Neuropsychology*.
Boston: Houghton Mifflin Company.

Banich, M. T., & Compton, R. J. (2010). *Cognitive Neuroscience*.
Belmont: Wadsworth.

Carter, R. (2014). *The human Brain Book*. London: DK.

Coren, S., Ward, L. M., & Enns, J. T. (2003). *Sensation and
Perception*. Hoboken: John Willey and Sons.

Dawkins, R. (2006). *Climbing Mount Improbable*. London: Penguin Books.

Dehaene, S., & Brannon, E. M. (Eds.). (2011). *Space, time and number in
the brain: Searching for the foundations of mathematical thought*.
Amsterdam: Academic Press.

Grill-Spector, K., & Malach, R. (2004). The Human Visual Cortex. *Anual
Review of Neuroscience, 27*, 649-677.

Groh, J. M. (2014). *Making Space: How the Brain Knows Where Things
Are*. Cambridge, MA: Belknap Press.

Grossman, E., Donnelly, M., Price, R., Pickens, D., Morgan, V.,
Neighbor, G., & Blake, R. (2000). Brain Areas Involved in Perception of
Biological Motion. *Journal of Cognitive Neuroscience, 12*(5), 711-720.

Horton, J. C. & Sinchic, L. C. (2004) A New Foundation for the Visual
Cortical Hierarchy. In M. S. Gazzaniga (Ed.), *The Cognitive
Neurosciences III*. Cambridge, MA: A Bradford Book. The MIT Press.

Julesz. B. (1995). *Dialogues on Perception*. Cambridge, MA: A Bradford
Book. The MIT Press.

Martinaud, O. (2017). Visual agnosia and focal brain injury. *Revue
Neurologique, 173*(7-8), 451-460.

Mishkin, M., Ungerleider, L. G., & Macko, K. A. (1983). Object Vision
and Spatial Vision: Two cortical pathways. *Trends in Neuroscience¸6*,
414-417.

Nieder, A. (2003). Stereoscopic Vision: Solving the Correspondence
Problem. *Current Biology, 13*(10), R394-R396.

Land, M. F. & Nilsson, D.-E. (2012). *Animal Eyes.* Oxford: Oxford
University Press.

Pinker, S. (1999). *How the ming works.* London: Penguin Books.

Polizer, T. (2009). Vision is our dominant sense. BrainLine.
http://www.brainline.org/content/2008/11/vision-our-dominant-sense\_pageall.html

Posinn, K. L. (2014). Cognition, Spatial. U M. J. Aminoff, & R. B.
Daroff (Eds.), *Encyclopedia of the Neurological Sciences*. London:
Elsevier.

Sheppard, R. N., & Metzler, J. (1971). Mental Rotation of
Three-Dimensional Objects. *Science, 171*, 3972, 701-703.

**Popis slika:**

![C:\\Users\\Pavle\\Desktop\\Ilustracije\\5.1.oko.jpg](media/image1.jpeg){width="6.3in"
height="4.202050524934383in"}

[Slika 5.1.](Ljudsko oko)

![C:\\Users\\Pavle\\Desktop\\Ilustracije\\5.2.
stereogram.jpg](media/image2.jpeg){width="6.3in"
height="4.35154636920385in"}

[Slika 5.2.](Ilustracija nasumično-točkastog stereograma. Svaka se od
prikazanih dviju slika s pomoću stereoskopa prezentira u zasebno oko)

![C:\\Users\\Pavle\\Desktop\\Ilustracije\\5.3.hijazma.jpg](media/image3.jpeg){width="5.03125in"
height="4.0in"}

[Slika 5.3.](Optička hijazma i vidni putovi. Lijevo vidno polje
reprezentirano je u desnoj hemisferi mozga i obratno)

![](media/image4.jpeg){width="6.5in" height="4.284722222222222in"}

[Slika 5.4.](Prikaz dorsalnog vidnog toka („gdje sustav") i ventralnog
vidnog toka („što sustav"))


### 8\. POGLAVLJE

# SVIJEST I MOZAK

### *Igor Bajšanski*

U ovom poglavlju naučit ćemo:
-   što su laki problemi svijesti i što je teški problem svijesti
-   o neuronskom korelatu svijesti
-   o glavnim karakteristikama svijesti
-   o načinima istraživanja svijesti



\[stranica namjerno ostavljena prazna\]

##### **Laki problemi svijesti i teški problem svijesti**

Zamislimo sljedeći znanstveno-fantastični scenarij. U bliskoj budućnosti
tehnologija je toliko napredovala da se ozljede mozga mogu liječiti tako
da se oštećeni dio mozga zamijeni odgovarajućom elektroničkom zamjenom.
Neuroimplantati se mogu složenom operacijom usaditi u mozak i povezati s
ostatkom neoštećenog mozga. Jedan nesretni čovjek doživio je nesreću u
kojoj mu je oštećeno Brocino područje te zbog toga nije mogao govoriti.
Nakon operacije ugradnje implantata ponovno je govorio. Međutim,
njegovim mukama tu nije bio kraj. Nedugo nakon toga imao je drugu
nesreću u kojoj mu je oštećen vidni korteks. Nakon uspješne operacije
ponovno je mogao vidjeti. I tako, zaredale su se nesreće i operacije.
Nakon dvije godine nesretni je čovjek imao u potpunosti elektronički
mozak. Ljudi koji ga poznaju nisu primjećivali nikakve promjene u
njegovu ponašanju. Za njih, on je bio onaj stari. Ali filozofi su se
pitali: Je li on i dalje svjestan? Jesu li njegovi doživljaji isti kao i
prije operacija? Kada plače, doživljava li tugu? Kada kaže: „To je
crvena jabuka", ima li on zaista doživljaj crvene boje? Postoji li i
dalje njegov subjektivni unutarnji život ili je postao visoko
sofisticirani, ali nesvjesni robot?

Nećemo pokušati odgovoriti na te nedoumice budućih filozofa, ali takve
su zagonetke predmet interesa i današnjih filozofa koji razmišljaju o
problemu ljudske svijesti. U čemu se sastoji taj problem? Krenimo od
dvije činjenice:

**(1) Postoji mentalni život.** Ljudi percipiraju svijet oko sebe,
razmišljaju, sjećaju se, donose odluke, procjenjuju, drže za sebe ono
što ne žele da drugi znaju, osjećaju bol, tužni su, veseli, pospani,
sumnjičavi, iznenađeni, uvrijeđeni, zbunjeni, razočarani, ljutiti. Sva
stanja koja smo naveli praćena su određenim subjektivnim doživljajima.
Osim toga, imamo osjećaj *selfa*, subjektivnog kontinuiteta sebe kao
osobe, koja je ista osoba sada kao i prije tri godine. Znamo i da je naš
unutarnji mentalni život samo naš: nitko ne može točno znati što mi
mislimo i kako se osjećamo. Konačno, imamo dojam da sam *ja* taj koji
odlučuje: ja biram hoću li ustati ili ću odustati, hoću li trpjeti ili
ću se pobuniti, hoću li preskočiti večeru ili ću uživati u hrani. Imamo
dojam da *ja* ima slobodu volje i da je *ja* odgovoran za svoje
postupke.

**(2) *Mentalni život vezan je za funkcioniranje mozga*.** Jedno od
velikih postignuća medicinskih znanosti uspostavljanje je sustavnih
odnosa između različitih oštećenja mozga i različitih poremećaja
ljudskog mentalnog života. Tako je, na primjer, oštećenje okcipitalnog
režnja tipično povezano s oštećenjima vida. Ozljeda hipokampusa može
rezultirati amnezijom. Isto tako, istraživanja tehnikama oslikavanja
mozga, kao što je funkcionalna magnetska rezonancija, pokazuju da je
aktivnost u određenim dijelovima mozga povezana s određenim mentalnim
procesima.

Kakav je odnos između te dvije činjenice? To je osnovni filozofski
problem svijesti. Zbog čega je to točno veliki filozofski problem i
zašto na njega nije lako odgovoriti? Pogledajmo neke od formulacija toga
problema.

Filozof David Chalmers razlikuje dvije vrste problema koje se odnose na
ljudsku svijest. Prva grupa problema naziva se **laki problemi
svijesti**. Laki problemi odnose se na istraživanje svijesti u onoj
mjeri u kojoj je to moguće upotrebom objektivnih znanstvenih metoda, a
takvi su problemi opsežno istraživani u psihologiji i neuroznanosti. Na
primjer, istražuju se procesi koji ljudima omogućuju razlikovanje dvaju
podražaja, koji im omogućuju prepoznavanje objekata, istražuju se
procesi usmjeravanja pažnje, dosjećanja vlastitih iskustava, rješavanja
složenih problema. Iako se nazivaju lakima, ti problemi uopće nisu laki
u istraživačkom smislu: funkcioniranje vidne percepcije ili pamćenja
veoma je složeno i na mnoga pitanja o tim ljudskim sposobnostima i dalje
nemamo odgovora. Međutim, na njih je moguće odgovoriti pažljivim
eksperimentiranjem, mjerenjem i izgradnjom modela i teorija.

S druge strane, **teški problem svijesti** odnosi se na pitanje kako
subjektivna svjesna stanja izrastaju iz procesa u mozgu. Teški problem
svijesti pojavljuje se u raznim varijantama. Tako, na primjer, filozof
Colin McGinn postavlja pitanje: „Kako tehnikolor fenomenologija izrasta
iz vlažne sive tvari?" pri čemu se tehnikolor fenomenologija odnosi na
subjektivna iskustva, kao što je iskustvo viđenja boja, a vlažna siva
tvar odnosi se na mozak. Mnogi filozofi smatraju da će bilo kakav
pokušaj odgovora na to pitanje rezultirati procijepom u objašnjenju,
koji znanost nikad neće moći prijeći. Drugim riječima, što god saznali
iz psihologijskih eksperimenata i neuroznanstvenih istraživanja, nećemo
se približiti rješavanju teškog problema. Velika je rasprava o tom
filozofskom gledištu, mnogi se s njim ne slažu. Ono s čime se većina
ipak slaže jest to da će psihologijsko i neuroznanstveno istraživanje
lakih problema uvelike unaprijediti naše znanje o svijesti. U nastavku
će biti riječi o takvom pristupu.

##### **Kako istraživati svijest?**

Pojam svijesti ima različita značenja. Može se odnositi na općenito
svjesno stanje, na primjer kada pitamo je li netko pri svijesti ili
nije. Pritome se svijest odnosi na opće stanje mozga koje omogućuje
doživljavanje subjektivnih iskustava kada smo u normalnom budnom stanju.
Svijest se može odnositi i na mogućnost doživljavanja svjesnih
iskustava, kao kada se pitamo jesu li psi, mačke ili insekti svjesni i
je li svjesno novorođenče. Međutim, primarno značenje pojma svijest
odnosi se na subjektivna iskustva koja doživljavamo iz prvog lica.
Svijest u tom smislu naziva se i **fenomenalnom sviješću**. Fenomenalna
svijest uključuje specifična iskustva, na primjer različita subjektivna
svjesna stanja prisutna su kad gledamo plavo nebo ili kad slušamo svoju
omiljenu skladbu.

Pitanjima što je svijest, zašto svijest postoji, koje su karakteristike
svijesti, koje su razlike između svjesnoga i nesvjesnoga uma, kako
svijest nastaje, na koji se način izmijenjena stanja svijesti, na
primjer u snu, razlikuju od uobičajene svijesti, tradicionalno su se
bavili filozofi, a takva su pitanja predmet istraživanja i psihologije i
neuroznanosti. Suvremena znanost o svijesti, odnosno interdisciplinarni
pristup problemima svijesti intenzivno se razvija od 90-ih godina
dvadesetog stoljeća i ona u prvom redu uključuje filozofiju, psihologiju
i neuroznanost. Sve te discipline imaju svoje specifične metodološke i
konceptualne okvire i svaka je od njih u većoj mjeri usmjerena na
određena pitanja o svijesti nego na neka druga pitanja. U skladu s time,
znanost o svijesti raspolaže različitim metodama koje omogućuju
istraživanja različitih pitanja vezanih za svijest.

Filozofija se bavi fundamentalnim pitanjima o ljudskom umu. Jedno od tih
pitanja jest pitanje odnosa između uma i tijela. Na koji su način u vezi
mentalni procesi i mentalna stanja, kao što su želje i vjerovanja, i, s
druge strane, materijalni svijet ili, konkretnije, mozak? Stoljećima je
poznato da je mentalni život na neki način povezan s funkcioniranjem
mozga, međutim pitanje je kakva je priroda takve veze. Prethodno
spomenuti teški problem svijesti u osnovi je varijacija na stari problem
uma i materije. Filozofi su ponudili brojne odgovore na taj problem, ali
njihov prikaz nadilazi okvire ovog teksta. Osim problema odnosa uma i
tijela i druga su filozofska pitanja relevantna za suvremeno
istraživanje svijesti. Recimo, koji su kriteriji da bi neko biće, na
primjer neku životinju, proglasili svjesnim? Koje su funkcije svijesti?
Bi li mogao postojati inteligentni stroj koji radi sve što rade ljudi,
ali da nije svjestan? Kakve subjektivne kvalitete doživljavaju drugi?
Jesu li te kvalitete iste kao naše? Kako to možemo znati? Koji su
minimalni kriteriji da bi se pojavila svijest u nekom složenom sustavu
kao što je ljudski mozak ili komplicirano računalo? Mogli bismo
nastaviti nizati takva pitanja i razmišljati o mogućim odgovorima.
Nadalje, poseban pravac u filozofiji koji se naziva fenomenologija
usmjeren je na pažljivu analizu svojstava svjesnog iskustva, odnosno na
traženje temeljenih svojstava svijesti kakvom je doživljavamo iz prvog
lica, što sigurno predstavlja važan doprinos znanosti o svijesti. Sve su
znanosti izrasle iz filozofije. S obzirom na to da je znanost o svijesti
nova, mlada interdisciplinarna znanost, filozofija joj može mnogo toga
ponuditi.

Psihologija je tijekom svoje povijesti problematici svijesti pristupala
na različite načine, pri čemu su među samim psiholozima postojala česta
i žestoka neslaganja oko toga kako istraživati svijest i treba li to
uopće činiti. Rani se psiholozi nisu slagali ni oko toga što je predmet
istraživanja psihologije. Na primjer, dok je William James (1842. --
1910.) definirao psihologiju kao znanost čiji je cilj opisati i
objasniti stanja svijesti, John Watson (1878. -- 1958.) je smatrao da
psihologija treba odbaciti bilo kakvo pozivanje na svijest. U
standardnom prikazu povijesti psihologije prva se polovina dvadesetog
stoljeća prikazuje kao razdoblje dominacije biheviorizma, psihologijske
škole čiji je začetnik upravo John Watson. U biheviorističkoj
psihologiji nema mjesta za svijest ni za druge mentalne konstrukte kao
što su želje, vjerovanja ili osjećaji. Psihologija po bihevioristima
treba istraživati isključivo ljudsko ponašanje, a mentalni konstrukti
pritom nemaju nikakvu vrijednost. U standardnom se prikazu povijesti
psihologije tipično navodi da se veliki bihevioristički projekt u
mnogočemu pokazao neuspješnim, što je rezultiralo kognitivnom
revolucijom u psihologiji, odnosno velikim povratkom mentalnih
konstrukata u psihologiju. Međutim, ni rana se kognitivna psihologija
uglavnom nije bavila sustavnim istraživanjem svijesti. Svijest postupno
postaje središte interesa kognitivne psihologije, a primarno
istraživačko pitanje o svijesti u kognitivnoj psihologiji pitanje je
razgraničenja svijesti od nesvjesnih procesa. Osim toga, u psihologiji
se koristi i introspektivna metoda, odnosno metoda izvještavanja o
sadržajima vlastite svijesti, koja je važan izvor podataka o različitim
aspektima svjesnog iskustva.

Francis Crick i Christof Koch 90-ih su godina 20. stoljeća uveli pojam
**neuronski korelat svijesti** s ciljem ukazivanja na ispravnu
istraživačku strategiju u neuroznanstvenom istraživanju svijesti, kojim
se izbjegavaju mnoge filozofske nedoumice vezane za odnos svijesti i
mozga. Finski kognitivni neuroznanstvenik Antii Revonsuo navodi da se
istraživanje neuronskih korelata svijesti temelji na dvije osnovne
pretpostavke. Prema pretpostavci o korelaciji svijesti i mozga za svaki
svjesni događaj postoji odgovarajući događaj u mozgu. Isto tako, svaki
događaj u mozgu ne mora biti povezan sa svjesnim iskustvom. Zbog čega se
neuronski korelati svijesti nazivaju korelatima? Razlog tome je taj što
se želi izbjeći nedvosmislena uzročno-posljedična interpretacija prema
kojoj određeni procesi u mozgu uzrokuju određena svjesna stanja. Ono što
se pokušava utvrditi upravo je korelacija ili povezanost, odnosno to da
se određeni procesi u mozgu pouzdano pojavljuju onda kada se pojavljuju
i određena svjesna stanja. Druga je pretpostavka ontološke zavisnosti
svijesti o mozgu prema kojoj svjesna stanja postoje zbog određenih
procesa u mozgu. Prema toj pretpostavci svijest ne može postojati bez
mozga. Iako možemo sa sigurnošću reći da većina znanstvenika i filozofa
smatra da procesi u mozgu na neki način uzrokuju svjesna stanja, nitko
ne zna precizno reći kako se to odvija. To je teški problem svijesti i
većina znanstvenika i ne pokušava odgovoriti na njega. Oni pokušavaju
postupno riješiti one probleme koji se mogu riješiti, a to su problemi
traženja korelata svjesnih iskustava.

Prema tome, neuronski korelat svijesti možemo definirati kao minimalno
dovoljan neuronski sustav ili proces koji se pouzdano javlja zajedno sa
svjesnim iskustvom određene vrste. Kojim se postupcima pokušavaju
utvrditi neuronski korelati svijesti? Dvije su osnovne grupe postupaka.
Prvo, istraživanja se rade na osobama s oštećenjima mozga kod kojih je
svjesno iskustvo izmijenjeno na određeni način. Drugo, suvremene tehnike
praćenja aktivnosti mozga omogućuju izvedbu eksperimenata na zdravim
ljudima kod kojih se prate razlike u aktivnosti mozga kada je prisutno
određeno svjesno iskustvo i kada to iskustvo nije prisutno.

U skladu s prethodno rečenim, osnovne metode za istraživanje svijesti
jesu introspektivne metode, psihologijski eksperimenti, metode praćenja
aktivnosti mozga i neuropsihologijske studije.

**Introspektivne metode***.* Primarni je izvor podataka o svijesti
**introspekcija** ili samo-opažanje. Svjesno iskustvo uvijek je
doživljeno iz perspektive osobe koja to iskustvo ima, a ljudi imaju
sposobnost izvještavanja o tome kako takva iskustva izgledaju. Na
primjer, u istraživanjima sadržaja svijesti koji se pojavljuju u snu, od
ispitanika se može tražiti da prepričaju sadržaj sna. Sličan se postupak
može koristiti kod istraživanja obilježja sanjarenja. Kada ispitujemo
učinke droga na svijest ili kada ispitujemo neobična stanja svijesti kao
što je iskustvo izvan tijela, prvi je korak u istraživanju pitati
ispitanike kako takva iskustva izgledaju. Danas su popularne dvije
metode koje se temelje na introspekciji. Korištenjem metode uzorkovanja
iskustva, ispitanike se mobilnim telefonom ili nekim sličnim uređajem
navodi da u određenim trenutcima daju introspektivne izvještaje, na
primjer da opišu o čemu razmišljaju ili da procijene kakvog su
raspoloženja. Pri metodi glasnog mišljenja ispitanici verbaliziraju sve
što im pada na pamet dok izvršavaju određeni zadatak.

Introspektivne metode razlikuju se s obzirom na preciznost u upućivanju
ispitanika na koji se aspekt iskustva treba usmjeriti, s obzirom na to
traži li se od ispitanika da interpretiraju svoja iskustva, odnosno da
objasne razloge zašto imaju neko iskustvo (kao što je određena emocija),
kao i s obzirom na to je li introspekcija usmjerena na trenutni sadržaj
svijesti ili se radi o retrospektivnom izvještavanju. Tijekom povijesti
postojala su velika neslaganja o vrijednosti introspekcije kao
znanstvene metode, jer je prepoznato da je problematična zbog više
razloga. Antii Revonsuo navodi neke od problema s introspektivnom
metodom. Prvi je problem zaboravljanje. S obzirom na to da se
introspektivni izvještaj daje nakon određenog iskustva, makar se radilo
o vrlo kratkom vremenskom razmaku, postoji mogućnost da se ispitanik
neće ispravno dosjetiti relevantnih aspekata iskustva. Drugi je problem
mogućnost rekonstrukcije, odnosno netočno izvještavanje o iskustvu zbog
konstrukcije u pamćenju. Poznato je da pamćenje za naša iskustva nije
vjerodostojno poput kamere, već se kod dosjećanja često iskrivljava
prikaz onoga što smo stvarno doživjeli. Također, ispitanik može
jednostavno izmisliti određene detalje kojih se ne može sjetiti. Treće,
određena iskustva veoma je teško opisati. Kako verbalno opisati razlike
između dvije slične nijanse crvene boje? Podjednako je teško opisati
određena iskustva koja se pojavljuju kod takozvanih izmijenjenih stanja
svijesti, kao što je primjerice mistično iskustvo. Četvrto, sam proces
samoopažanja i izvještavanja o iskustvima može mijenjati sadržaj
svijesti. Uputa da se ispitanik usmjeri na određeno iskustvo također
može utjecati na sadržaj svijesti. Konačno, ispitanici mogu jednostavno
iskrivljeno izvještavati o određenim iskustvima zbog autocenzure ili
zbog želje da se prikažu u boljem svjetlu.

Usprkos svim tim problemima introspektivna je metoda važan izvor
podataka o svjesnim iskustvima iz prvog lica. Ona nam daje uvid u to
kako određena iskustva izgledaju iz perspektive osobe koja ih
doživljava.

**Psihologijski eksperimenti**. Osim introspektivne metode,
psihologijska istraživanja koriste brojne druge postupke u istraživanju
svijesti koji se ne svode na introspektivno izvještavanje o sadržajima
svijesti. Takvi se postupci koriste za istraživanje različitih aspekata
svijesti, ali možemo reći da je osnovni cilj psihologijskih istraživanja
u tom području razgraničavanje svjesnih od nesvjesnih procesa, kao i
ispitivanje njihovih različitih obilježja. Kako psiholozi istražuju
granice između svjesnih i nesvjesnih procesa? Različiti eksperimentalni
postupci koji su korišteni u tu svrhu rezultirali su brojnim važnim
otkrićima, a ovdje ćemo navesti nekoliko primjera takvih postupaka i
osnovnih rezultata.

Prvo, u eksperimentima s podijeljenom pažnjom ispitanicima se zadaju dva
različita skupa podražaja. Na primjer, kod metode dihotičkog slušanja,
ispitanicima se s pomoću slušalica u oba uha simultano puštaju različite
rečenice. Tipičan je rezultat da ne možemo istovremeno biti svjesni
obiju rečenica, već da pažnju možemo usmjeriti samo na jednu. Svjesno
čujemo samo jednu rečenicu, a ne nekakvu kombinaciju dviju rečenica.
Slično tome, kod metode za ispitivanje binokularnog rivaliteta, svakom
se oku prezentira različita slika, ali mi svjesno vidimo jednu. Međutim,
pokazuje se i to da rečenice ili slike na koje ne usmjeravamo pažnju
svejedno bivaju procesirane.

Drugo, u eksperimentima s vidnim maskiranjem određeni vidni podražaj
prezentira se vrlo kratko, na primjer nekoliko desetaka milisekundi,
nakon čega biva prekriven ili maskiran drugim podražajem. U takvim
eksperimentima ispitanik nema svjesno iskustvo viđenja originalnog
podražaja, iako bi ga mogao percipirati da maska nije prezentirana.
Međutim, pokazuje se da takva subliminalna prezentacija (ispod razine
svijesti) originalnog podražaja može utjecati na svjesno procesiranje
kasnijih podražaja, na primjer procesiranje sličnih podražaja može biti
brže. Ovakvi rezultati pokazuju da podražaj ne mora biti svjesno
procesiran da bi neka njegova svojstva ipak bila procesirana na
nesvjesnoj razini.

Treće, u istraživanjima implicitnog učenja ispitanicima se prikazuju
određeni podražaji koji su organizirani u skladu s kompleksnim pravilom.
Na primjer, kod sekvencijalnog učenja ispitanicima se podražaji
pojavljuju na različitim pozicijama na ekranu, a oni moraju što brže
reagirati kada primijete ciljni podražaj, ali im nije rečeno kakvo je to
pravilo. Rezultati eksperimenata s implicitnim učenjem pokazuju da
ispitanici s vremenom reagiraju sve brže, ali pritom često nisu u stanju
eksplicitno opisati pravilo. Mogli bismo reći da ispitanici nesvjesno
(ili implicitno) usvajaju pravila.

Tim eksperimentalnim postupcima možemo dodati i brojne druge. Od
ispitanika se može tražiti da detektiraju male promjene na slikama
(postupak sljepoće za promjene), da istovremeno izvode dva različita
zadatka kao što su čitanje i ponavljanje brojeva (postupak dvojnih
zadataka) ili da reagiraju na podražaje koji su im prethodno prikazani
vrlo kratko (postupak eksperimentalne pripreme ili *priming*). Ogroman
je broj psihologijskih eksperimenata s takvim postupcima rezultirao
bitnim spoznajama o specifičnostima svjesnog i nesvjesnog procesiranja.

**Praćenje aktivnosti mozga**. Neuronski korelati svijesti mogu se
istraživati na zdravim ljudima s pomoću eksperimenata u kojima se mjeri
aktivnost mozga. Takva istraživanja slična su psihologijskim
eksperimentima, ali je razlika u tome što se kod neuroznanstvenih
istraživanja prati aktivnost mozga kada ispitanici obavljaju različite
zadatke. U tipičnom eksperimentu ispitanicima se u jednom uvjetu
pokušava izazvati određeno stanje svijesti (na primjer, ispitanik sluša
riječi). U drugom uvjetu to stanje izostaje (ispitanici su u kontrolnoj
situaciji ili ispitanici čitaju riječi). Različiti uvjeti ne moraju biti
umjetno, odnosno eksperimentalno kreirani, kao u situaciji kada se
uspoređuje aktivnost mozga kod osobe koja je budna i kod osobe koja
spava. Kada se primijene takvi različiti eksperimentalni uvjeti, prate
se razlike u aktivnosti mozga između jednog i drugog uvjeta.

Danas je na raspolaganju više metoda za praćenje aktivnosti mozga,
uključujući elektroencefalografiju (EEG) (detaljan opis metode nalazi se
u 2. poglavlju), magnetsku encefalografiju (MEG) i funkcionalnu
magnetsku rezonanciju (fMRI). Magnetska rezonancija pruža detaljan
trodimenzionalni prikaz anatomske strukture mozga, a fMRI daje
informaciju o promjenama u protoku krvi u mozgu. S obzirom na to da je
veća aktivnost u određenim područjima mozga povezana s povećanim dotokom
krvi u to područje, fMRI pruža informaciju o tome koje je područje mozga
aktivnije kad ispitanik obavlja određeni zadatak. Primjerice, možemo
pratiti aktivnost kod prezentacije podražaja u vidnom ili slušnom
modalitetu ili možemo pratiti gdje se odvija aktivnost u mozgu kada se
podražaj prezentira subliminalno (ispod razine svijesti) ili
supraliminalno (iznad razine svijesti). S druge strane, EEG i MEG
registriraju elektromagnetske signale koje proizvodi mozak, što omoguće
praćenje promjena u električnoj aktivnosti mozga u vrlo kratkom periodu.
Na primjer, možemo pratiti promjene koje se odvijaju od prezentacije
podražaja do njegova svjesnog registriranja.

**Neuropsihologijska istraživanja**. Osim istraživanja oslikavanja mozga
koje se vrši kada zdravi ispitanici obavljaju različite zadatke, važan
izvor informacija o korelatima specifičnih svjesnih iskustava jesu
istraživanja na osobama s oštećenjima mozga. U literaturi je
dokumentiran velik broj poremećaja specifičnih aspekata svijesti koji su
povezani s precizno lokaliziranim oštećenjima mozga. Proučavanje takvih
slučajeva daje bitne informacije o lokalizaciji pojedinih funkcija u
mozgu. Osim toga, promjene svijesti koje nastaju kao posljedica
oštećenja mozga ukazuju na to kako je svijest organizirana kod zdravih
ljudi i koji se procesi odvijaju u podlozi nastanka svjesnih iskustava.

Na primjer, kod vidne agnozije gubi se sposobnost povezivanja vidnih
obilježja u jedinstvenu cjelinu. Takva osoba ne može prepoznati objekt
iako percipira njegova pojedinačna obilježja kao što su boja ili oblik.
S druge strane, može prepoznati objekt ako ga dodiruje. Poseban oblik
vidne agnozije naziva se prozopagnozija, odnosno nemogućnost percepcije
lica, uz očuvanu sposobnost prepoznavanja objekata. Takvi slučajevi
pokazuju nam da je za cjelovitu vidnu percepciju potrebna funkcija
integriranja (ili vezivanja) individualnih obilježja i da se takvi
procesi odvijaju zasebno od procesa identifikacije osnovnih obilježja.
Nadalje, vidno integriranje obilježja odvojeno je od procesa
prepoznavanja dodirom. Konačno, neki podražaji, kao što su lica, mogu
biti procesirani u zasebnim sustavima u mozgu.

Kao drugi primjer uzmimo anterogradnu amneziju. Kod takve amnezije osoba
više ne može svjesno učiti i pamtiti. Bilo kakvo svjesno iskustvo, na
primjer razgovor s liječnikom, osoba koja boluje od anterogradne
amnezije brzo će zaboraviti. Mogli bismo reći da ona živi od trenutka do
trenutka i da ne može uspostaviti vremenski kontinuitet s vlastitim
sjećanjima, koja mogu biti očuvana, prije ozljede mozga. Međutim,
pokazuje se da ljudi s anterogradnom amnezijom mogu implicitno učiti.
Mogu steći novu motoričku vještinu, kao što je zrcalno crtanje, pri čemu
se neće svjesno sjećati da su tu vještinu učili. Takvi slučajevi jasno
idu u prilog razdvajanju procesa svjesnog i eksplicitnog učenja i
pamćenja od nesvjesnog i implicitnog učenja i pamćenja.

Ovi kratki primjeri pokazuju kolika je važnost neuropsihologijskih
studija u istraživanju svijesti, čija vrijednost daleko nadilazi moždanu
lokalizaciju različitih psihičkih funkcija.

##### **Opća obilježja svijesti**

Uzimajući u obzir filozofske analize i opise svjesnog iskustva,
rezultate psihologijskih istraživanja s introspektivnom metodom,
rezultate psihologijskih eksperimenata, studije na osobama s oštećenjima
mozga i studije s metodama praćenja aktivnosti mozga, pokušat ćemo
izdvojiti nekoliko općenitih svojstava svijesti. Navođenje tih svojstava
nikako nije odgovor na teški problem svijesti niti je konačan odgovor na
druga temeljna pitanja o svijesti. Međutim, identificiranje bitnih
karakteristika svijesti svakako je dobro polazište za daljnja
istraživanja i za buduće teorijsko objašnjenje svijesti. Koja su to
svojstva?

**1. Budna svjesna osoba jasno se razlikuje od osobe koja nije pri
svijesti.** Antonio Damasio i Kaspar Meyer navode četiri tipične osobine
koje su prisutne kod svjesnih ljudi, a koje izostaju kada osoba nije pri
svijesti. Prvo, svjesna je osoba budna. Budna osoba može otvoriti oči
kada ju se to traži, njezin položaj tijela je takav da se može
suprotstaviti sili gravitacije. Drugo, svjesna osoba pokazuje pozadinske
emocije. Damasio pod tim terminom podrazumijeva široki raspon različitih
ponašajnih karakteristika koje možemo opaziti, a koje se manifestiraju u
razlikama u položaju tijela koje ukazuju na stanja kao što su umor ili
pobuđenost, napetost ili opuštenost. Takva se stanja pokazuju i u
karakterističnim izrazima lica koji mogu odražavati specifične emocije,
pozadinske emocije ili općenito dobro ili loše raspoloženje. Treće,
svjesna osoba pokazuje usmjerenu pažnju, može se usmjeriti na određene
podražaje. Kada se pojavi intenzivan iznenadni podražaj, usmjerit će
pogled prema njemu. Osim toga, takva osoba može održavati usmjerenu
pažnju na specifičnim podražajima u okolini. Četvrto, svjesna osoba
pokazuje svrhovito ponašanje. Jedan od osnovnih pokazatelja toga
obilježja je taj da svjesna osoba može voditi svrhovit razgovor. Osim
toga, može realizirati različite planove i ciljeve koje ima u vezi
određenih objekata u okolini, na primjer može uzeti čašu i popiti vodu.

Budno svjesno stanje razlikuje se od izmijenjenog stanja svijesti koje
je prisutno kada sanjamo i od izostanka svjesnosti kada smo u dubokom
snu. Isto tako, izostanak budne svjesnosti javlja se kao posljedica opće
anestezije i kao posljedica oštećenja mozga, na primjer kod kome. Osim
toga, postoje stanja kod kojih su izmijenjena različita općenita
obilježja budne svjesnosti. Takva su stanja između ostalih minimalno
svjesno stanje, vegetativno stanje i sindrom čovjeka zaključanog u
vlastito tijelo (*locked-in* sindrom).

Uspoređujući različita stanja u kojima je izmijenjeno opće svjesno
stanje, uključujući uobičajena stanja kakva su duboki san i REM san u
kojem tipično sanjamo i patološka prethodno opisana stanja, Steven
Laureys navodi da takvo opće svjesno stanje karakteriziraju dvije
dimenzije, dimenzija budnosti i dimenzija prisutnosti svjesnih
subjektivnih sadržaja. Dimenziju budnosti karakterizira prisutnost
znakova koji pokazuju budnost, kao što je otvaranje očiju i usmjeravanje
pažnje. O dimenziji prisutnosti subjektivnih svjesnih sadržaja možemo
zaključiti samo indirektno, primarno preko mogućnosti komunikacije s
osobom ili preko njezinih kasnijih izvještaja. Prema toj podjeli stanja
kao što su koma ili opća anestezija karakterizira izostanak budnosti,
ali i izostanak unutarnjeg subjektivnog života. Vegetativno stanje
karakterizira postojanje ciklusa budnosti i spavanja, ali se
pretpostavlja da u njemu izostaju svjesni subjektivni doživljaji. Kod
minimalnog svjesnog stanja osoba također može biti budna, ali se
pretpostavlja da je njezin subjektivni život u određenoj mjeri
osiromašen u odnosu na normalno svjesno stanje. S druge strane, kod
*locked-in* sindroma osoba je nepokretna i ne može komunicirati osim
pokretima očiju, ali je budna i svjesna. Svijest osobe s tim sindromom
„zaključana je" i ne manifestira se u očiglednim promjenama u ponašanju
osobe. Međutim, postupnim uspostavljanjem odnosa između obrazaca pokreta
očiju i značenja (na primjer pojedinih slova), ona može naučiti
„razgovarati", pa čak i „napisati" knjigu. Konačno, osoba u REM snu nije
budna, ali posjeduje bogat unutarnji subjektivni život iako on na
različite načine odstupa od uobičajenog sadržaja budne svijesti.

**2. *Svjesno stanje pokazuje jasne razlike u obilježjima moždane
aktivnosti u odnosu na nesvjesna stanja.*** Što se tiče moždane
aktivnosti, svjesno budno stanje jasno se razlikuje od stanja koje
karakterizira izostanak svjesnosti, kao što je duboki san ili opća
anestezija. Svjesno stanje pokazuje tipičan EEG obrazac koji
karakterizira iregularna aktivnost niske amplitude i frekvencije od 12
do 70 Hz (najčešće se analiziraju frekvencije do 30 Hz, što predstavlja
gornju granicu beta-područja), za razliku od nesvjesnog stanja koje je
praćeno regularnom aktivnosti visoke amplitude i nižih frekvencija.
Nadalje, stanja svijesti povezana su s promjenama u aktivnosti
talamo-kortikalnog sustava koji uključuje brojne veze između talamusa i
kore velikog mozga. Aktivnost tog sustava modulirana je procesima u
moždanom deblu. Konačno, svijest je povezana i sa široko
rasprostranjenom aktivnosti u kori mozga. S druge strane, nesvjesno
procesiranje tipično je lokalizirano.

**3. *Sadržaji svijesti i kvaliteta svjesnih stanja.*** Kada je osoba
budna i pri svijesti, ona doživljava širok raspon različitih svjesnih
sadržaja. Percipiramo svijet oko sebe različitim perceptivnim
modalitetima, vidom, sluhom, okusom, njuhom i dodirom, svjesni smo
svojega tijela, doživljavamo afektivna stanja kao što su emocije i
raspoloženja. U svijesti nam se mogu pojaviti predodžbe, možemo
zamišljati kompleksne situacije koje su udaljene u prostoru i vremenu od
situacije u kojoj se trenutno nalazimo. Možemo svjesno misliti o
apstraktnim idejama. Prisutan je i unutarnji govor. Mogu nam se javiti
kognitivni osjećaji kao što je osjećaj „na vrhu jezika" (osjećaj da smo
jako blizu dosjećanja riječi koje se ne možemo sjetiti) ili *deja-vu*
(već viđeno, osjećaj da smo situaciju u kojoj se nalazimo već
doživjeli)*.* Javljaju nam se želje i porivi, imamo namjeru poduzeti
akcije, upuštamo se u kompleksno planiranje. Različiti oblici takvih
svjesnih sadržaja povezani su s aktivnošću u specifičnim područjima
mozga. Tako je vidna percepcija primarno povezana s procesiranjem u
okcipitalnom režnju, dok su emocije povezane s procesima u limbičkom
sustavu.

Nadalje, različite sadržaje svijesti karakteriziraju **subjektivne
kvalitete** (*qualia*). Vidjeti crveno, kušati slatko, osjetiti
zubobolju znači iskusiti specifične kvalitete koje karakteriziraju ta
iskustva. Veliki je filozofski problem kako i zbog čega procesi u mozgu
rezultiraju takvim specifičnim kvalitetama. Osim toga, pitanje je i jesu
li subjektivne kvalitete različitih ljudi jednake. Vidi li dvoje ljudi
ono što nazivaju crvenim na isti način? Je li moguće da tako kako ja
vidim crveno, vi vidite plavo? Iako se to može činiti čudnim ili čak
nemogućim, prilično je teško dokazati da takvo što ne stoji. Znanost ne
može mnogo reći o takvim pitanjima, ali ono što može jest pokušati
istražiti koji su procesi povezani s određenim kvalitetama.

Konačno, filozofi često ističu da je fundamentalno svojstvo svijesti
intencionalnost. Intencionalnost znači da su svjesna stanja o nečemu, da
reprezentiraju stvari, svojstva i stanja slučajeva. Bez obzira
percipiramo li neki objekt ili razmišljamo o njemu, želimo li ga, taj je
sadržaj svijesti o tome objektu. Upravo su kvaliteta (kakvim se čini
određeno svjesno stanje) i intencionalnost (o čemu je svjesno stanje)
dva temeljna obilježja svjesnih stanja i to su ujedno obilježja koja
čine razliku između svjesnih stanja i, na primjer, materijalnih
objekata.

**4. Svijest je promjenjiva.** Svijest se neprestano mijenja ili, kako
je to opisao William James, svjesno iskustvo izgleda nam kao tok.
Svjesni sadržaji neprestano se mijenjaju, a te promjene nisu skokovite,
već kontinuirane. Osim toga, **tok svijesti** odvija se kroz subjektivni
doživljaj vremena. Imamo dojam da postojimo u subjektivnom sada koje
brzo i neprestano postaje dio naše osobne prošlosti. Uz to svojstvo
svijesti usko je vezana i percepcija vremena i subjektivni doživljaj
protoka vremena. Posebno je i pitanje kako doživljavamo i kako izgleda
subjektivno sada. Čini se da to što subjektivno sada uključuje prošireni
vremenski interval u kojem se stapa trenutni sadržaj svijesti s onim što
je neposredno prethodno doživljeno, ima ulogu u subjektivnom doživljaju
kontinuiteta i neprekinutog toka svjesnih iskustava.

**5. Svijest je jedinstvena i integrirana.** Imamo dojam da imamo jednu
svijest. Bez obzira na to što znamo da se različiti procesi odvijaju
paralelno na različitim lokacijama u mozgu, na primjer odvojeno se
procesiraju vidne i slušne informacije, nemamo odvojenu vidnu i slušnu
svijest, već sva različita svjesna iskustva doživljavamo kao dio
cjeline. To se svojstvo naziva **jedinstvo svijesti**. Osim toga, kao
što je prethodno rečeno, jedinstvo svijesti ima i vremensku dimenziju,
odnosno doživljavamo kontinuitet svijesti u vremenu. Veliko je i teško
empirijsko pitanje kako mozak uspijeva integrirati sve različite
potrebne informacije tako da je ishod te integracije doživljaj
jedinstvene svijesti.

Uzmimo za primjer vidnu percepciju. Dobro je poznato da su različiti
dijelovi mozga uključeni u procesiranje različitih vidnih obilježja kao
što su boja, oblik i pokret. Međutim, ta su različita svojstva
integrirana u koherentni doživljaj objekta. Osim toga, različiti objekti
doživljavaju se kao dijelovi cjeline, odnosno jedinstvene scene. Kako
mozak integrira takva različita obilježja u jedinstveni svjesni
doživljaj, pitanje je koje je poznato kao **problem vezivanja**.
Predložena su različita objašnjenja za to kako mozak rješava problem
vezivanja, na primjer vezivanje sinkronizacijom aktivnosti različitih
uključenih područja mozga ili vezivanje integracijom informacija kroz
usmjeravanje pažnje.

**6. Svijest je selektivna i kapacitet za svjesno procesiranje je
ograničen, ali je svjesna informacija široko dostupna za procesiranje.**
Psihologijski eksperimenti pokazuju da je svijest **selektivna**.
Zanimljive demonstracije selektivnosti predstavljaju fenomeni sljepoće
za promjene i sljepoće zbog neusmjeravanja pažnje. Sljepoća za promjene
javlja se kad ljudi ne uspijevaju detektirati promjene u svojoj okolini
iako je promijenjen određen značajan aspekt situacije u kojoj se nalaze.
Na primjer, u demonstracijskim pokusima ispitanik može razgovarati s
osobom koja se nalazi iza pulta i koja je suradnik eksperimentatora. Ako
se osoba iza pulta sagne i umjesto nje ustane druga osoba, ispitanik
često neće percipirati promjenu. Kod sljepoće zbog neusmjeravanja pažnje
ne percipiramo bitne karakteristike okoline na koje ne usmjeravamo
pažnju i kada smo fokusirani na neki drugi podražaj, na primjer kad ne
primjećujemo pješaka dok vozimo i razgovaramo na mobitel. Zanimljivo je
napomenuti i da različiti mađioničarski trikovi funkcioniraju upravo
zbog toga što vješti mađioničari manipuliraju našom pažnjom i
usmjeravaju je u pogrešnom smjeru. Osim selektivnosti pažnje, svjesno
procesiranje ograničenog je kapaciteta. Klasični eksperimenti iz
psihologije pamćenja pokazuju da u neposrednom pamćenju možemo zadržati
malu količinu informacija, na primjer svega nekoliko riječi ili brojeva.

Iako malu količinu informacija možemo svjesno procesirati, sadržaj koji
je u fokusu svijesti dostupan je različitim kognitivnim aktivnostima. Na
primjer, ako se sjetimo nečijeg imena, to ime možemo izgovoriti, možemo
razmisliti s kojim se riječima to ime rimuje, možemo se pokušati
dosjetiti koje još ljude s tim imenom poznajemo. Osim toga, sadržaj
svijesti dostupan je introspekciji, odnosno opažanju tog sadržaja i
izvještavanju o njemu.

**7. Subjektivnost, perspektiva i osobnost.** Svjesno iskustvo samo je
naše, odnosno svjesna iskustva postoje kada ih doživljava neki subjekt,
iz svoje vlastite perspektive. Kako bi svjesna iskustva mogla postojati
bez subjekta ili osobe koji ih doživljava? Međutim, pitanje je tko je
ili što je taj subjekt koji doživljava ta svjesna iskustva. Postoje
različite teorije o osobnosti i osobnom identitetu, kao i o razvoju
osobnosti kod djece. Međutim, možemo istaknuti nekoliko očiglednih
činjenica koje treba uzeti u obzir kada razmišljamo o **subjektivnosti
svjesnih iskustava**. Damasio ističe da je osnovni princip koji se
odnosi na osobu koja doživljava svjesna iskustva „jedno tijelo -- jedan
subjekt". Naša subjektivnost vezana je za tijelo i za ulazne
informacijske kanale, odnosno naša osjetila kojima primamo informacije
iz okoline. U mozgu se te informacije integriraju s informacijama iz
samog tijela, što rezultira doživljajem situiranosti u prostoru i
vremenu. Takva integracija daje perspektivu iz koje doživljavamo vanjski
svijet. U tom smislu naša svijest nije ništa drugo nego naš subjektivni
model svijeta oko nas i sebe u svijetu. Pritom, taj model svijeta
izgleda nam potpuno realistično. Nadalje, možemo razlikovati neposredno
svjesno iskustvo koje se tiče takvih ulaznih informacija i doživljaja
tijela, i koje se mijenja od trenutka do trenutka, od trajnijih
karakteristika naše osobnosti koje se odnose na sadržaje koje smo
pohranili u pamćenju i o kojima možemo razmišljati i koji na različite
načine utječu na naše subjektivne doživljaje.

Iz svega što je rečeno jasno je da je znanosti o svijesti dostupan
široki spektar različitih postupaka koji omogućuju istraživanje
različitih aspekata svjesnoga iskustva, odnosa između svjesnih i
nesvjesnih procesa, kao i procesa u mozgu koji se odvijaju u podlozi i
svjesnih iskustava i nesvjesnih procesa. Znanost o svijesti u punom je
smislu interdisciplinarna. Želimo li znati što je svijest i kako ona
funkcionira, trebamo uzeti u obzir filozofske rasprave o temeljnim
pitanjima o svijesti, potrebna nam je i klasifikacija i opis različitih
svjesnih stanja, trebamo znati kako funkcioniraju nesvjesni procesi i,
konačno, trebamo znati kako su procesi u mozgu povezani sa svjesnim
stanjima. Upravo je takav interdisciplinarni pristup doveo do niza
velikih otkrića i postavio mogućnost za teorijsku integraciju u znanosti
o svijesti.

Spomenimo na kraju i da u ovom kratkom poglavlju nije bilo riječi o
brojnim bitnim temama koje su u središtu interesa znanosti o svijesti.
Spavanje i sanjanje samo smo spomenuli, ali svakako se radi o središnjoj
temi znanosti o svijesti. Istraživanja spavanja dala su brojna otkrića o
neuronskim osnovama svijesti, a specifičnosti subjektivnog doživljaja
snova, kao i pitanje zašto sanjamo, podjednako fasciniraju i
znanstvenike i one koji to nisu. Slično je i s istraživanjem
**izmijenjenih stanja svijesti**, odnosno stanja kod kojih je određeni
aspekt svjesnog iskustva bitno drukčiji od uobičajenog budnog svjesnog
stanja. Takva su stanja, između ostalih, iskustvo izvan tijela i
iskustvo bliske smrti. Kod iskustva izvan tijela osoba ima dojam da se
nalazi izvan svojeg tijela i da ga može vidjeti. Kod iskustva bliske
smrti osoba ima doživljaj da ulazi u tunel na kraju kojeg je svjetlost.
Kako ta stanja nastaju? Što se zbiva u mozgu kada smo hipnotizirani ili
kada imamo doživljaj da vidimo svoje tijelo i da se nalazimo izvan
njega? Nadalje, bitno je teorijsko pitanje što svijest radi i zašto
uopće postoji? Ako znamo da se dobar dio procesiranja informacija odvija
na nesvjesnoj razini, zbog čega je evolucija „izmislila" svijest koja
nam izgleda baš tako kako izgleda? Usko su vezana za to i pitanja jesu
li i koje su životinje svjesne, na koji su način drukčije svjesne od
nas, kada dijete postaje svjesno i kako se svijest mijenja s razvojem i
mogu li strojevi biti svjesni. Konačno, nismo spomenuli ni teorije
svijesti koje pokušavaju odgovoriti na pitanja o tome kako mozak stvara
svijest i koje su funkcije svijesti.

Iako je svijest još uvijek misterij, iako nismo mnogo odmakli u
rješavanju teškog problema svijesti, a pitanje je i hoćemo li ga ikada
moći riješiti, danas ipak znamo mnogo više o svijesti nego što smo znali
ranije, a buduća će istraživanja sigurno uvelike proširiti te spoznaje.

##### **Zaključci**

1\. Prema Davidu Chalmersu postoje dva tipa problema koji se odnose na
svijest: laki problemi i teški problem svijesti. Laki su problemi
svijesti oni koji su istraživi objektivnim metodama znanosti (najčešće
psihologije i neuroznanosti). Teški problem svijesti odnosi se na
problem subjektivnih svjesnih stanja.

2\. Važna je istraživačka strategija u izučavanju svijesti usvajanje
pretpostavke o neuronskom korelatu svijesti. Odnosi se na minimalno
dovoljan neuronski proces koji se javlja sa svjesnim stanjem određene
vrste.

3\. Postoji više metoda kojima se istražuju fenomeni svijesti. One
uključuju introspektivne metode, psihologijske eksperimente, tehnike
praćenja aktivnosti mozga i neuropsihologijske studije.

4\. Svijest ima više osobina. Neke od najvažnijih su: ponašanje budne
svjesne osobe drukčije je od one bez svijesti; neuronska aktivnost budne
svjesne osobe drukčija je od one bez svijesti; svijest karakteriziraju
subjektivne kvalitete; promjenjivost svijesti; jedinstvenost i
integriranost svijesti; selektivnost i ograničen kapacitet za
informacije uz istovremeno široku dostupnost svjesne informacije raznim
procesima; subjektivost svjesnih iskustava.

##### **Testirajte se**

1.  Objasnite razlike između lakih problema svijesti i teškog problema
    svijesti.
2.  Objasnite kako filozofija, psihologija i neuroznanost pridonose
    suvremenom interdisciplinarnom istraživanju svijesti.
3.  Ukratko opišite osnovne metode koje se koriste u istraživanju
    svijesti.
4.  Navedite osnovna opća obilježja svijesti.
5.  Objasnite što su neuronski korelati svijesti.
6.  Objasnite što su izmijenjena stanja svijesti.

##### **Preporučena dodatna literatura**

Blackmore, S. (2004). *Consciousness: An introduction*. New York: Oxford
University Press. --Uvodni, jasno napisan prikaz i široki pregled
različitih pitanja i osnovnih gledišta u suvremenoj znanosti o svijesti.

Revonuso, A. (2010). *Consciousness: The science of subjectivity*. Hove:
Psychology Press. -- Iscrpni pregled suvremene znanosti o svijesti.
Detaljno je prikazana filozofska i povijesna pozadina znanosti o
svijesti, kao i njezin teoretski i metodološki okvir.

##### **Važni pojmovi**

**Fenomenalna svijest** Subjektivna iskustva kako ih doživljavamo iz
prvog lica. Pojam fenomenalne svijesti odnosi se na to kako različita
svjesna stanja izgledaju subjektu koji ih doživljava.

**Introspekcija** Psihologijska metoda koja uključuje različite postupke
koji se temelje na opažanju vlastitih svjesnih stanja i izvještavanju o
njima. U psihologiji su se vodile velike rasprave o valjanosti i
vrijednosti introspektivne metode pri čemu su mnogi isticali njezina
različita ograničenja. Usprkos tome, introspekcija pruža bitne
informacije o različitim obilježjima svijesti.

**Izmijenjena stanja svijesti** Stanja svijesti kod kojih je određeni
aspekt svjesnog iskustva bitno drukčiji od uobičajenog budnog svjesnog
stanja. Neka od tih stanja jesu iskustvo izvan tijela i iskustvo bliske
smrti, kao i doživljaji izazvani halucinogenim drogama.

**Jedinstvo svijesti** Svojstvo svijesti koje se odnosi na to da svjesna
stanja doživljavamo kao dio cjeline, naše jedinstvene svijesti. Bez
obzira na to što znamo da se različiti procesi odvijaju paralelno na
različitim lokacijama u mozgu, na primjer odvojeno se procesiraju vidne
i slušne informacije, nemamo odvojenu vidnu i slušnu svijest, već sva
različita svjesna iskustva doživljavamo kao dio cjeline.

**Laki problemi svijesti** Laki problemi svijesti odnose se na
istraživanje svijesti u onoj mjeri u kojoj je to moguće korištenjem
objektivnih znanstvenih metoda, a takvi su problemi opsežno istraživani
u psihologiji i neuroznanosti.

**Neuronski korelat svijesti** Minimalno dovoljan neuronski sustav ili
proces koji se pouzdano javlja zajedno sa svjesnim iskustvom određene
vrste. Otkrivanje neuronskih korelata svijesti temeljni je cilj
neuroznanstvenih istraživanja svijesti.

**Problem vezivanja** Objekti koje opažamo imaju raličite osobine poput
svjetline, boje, oblika, veličine, pozicije, orijentacije i slično. Ta
svojstva su analizirana u odvojenim područjima mozga. Međutim, bez
obzira na tu separaciju konačni percept mora reprezentirati sva svojstva
koja pripadaju istom objektu. To je problem vezivanja. Kako mozak
objedinjuje odvojeno analizirana svojstva u jedan percept?

**Selektivnost svijesti** U bilo kojem trenutku pažnju možemo usmjeriti
na malu količinu potencijalno dostupnih informacija. Kapacitet za
svjesno procesiranje informacija je ograničen, svjesno se procesira mala
količina informacija na koje je usmjerena pažnja.

**Subjektivne kvalitete** Svojstva koja doživljavamo kada imamo određena
iskustva, na primjer kada vidimo crveno, kušamo slatko ili osjećamo bol.
Subjektivne kvalitete odnose se na to kako je to imati određeni
doživljaj.

**Subjektivnost** Svjesna iskustva postoje kada ih doživljava neki
subjekt iz svoje vlastite perspektive.

**Teški problem svijesti** Teški problem svijesti odnosi se na pitanje
kako i zbog čega subjektivna svjesna stanja izrastaju iz procesa u
mozgu. Mnogi smatraju da znanost neće moći riješiti teški problem
svijesti.

**Tok svijesti** Termin koji se odnosi na promjenjivost sadržaja
svijesti. Svijet se neprestano mijenja ili, kako je to opisao William
James, svjesno iskustvo izgleda nam kao tok. Svjesni sadržaji neprestano
se mijenjaju, a te promjene nisu skokovite, već kontinuirane.

##### **Literatura**

Bachman, T., Breitmeyer, B., & Ogmen, H. (2007). *Phenomena of
Consciousness: A brief dictionary.* New York: Oxfor University Press.

Blackmore, S. (2004). *Consciousness: An introduction*. New York: Oxford
University Press.

Crick, F. C., & Koch, C. (1995). Are we aware of neural activity in
primary visual cortex? *Nature 375*, 121-3.

Chalmers, D. J. (1995). Facing up to the problem of consciousness.
*Journal of Consciousness Studies, 2* (3), 200-19.

Damasio, A. (1999). *The feeling of what happens: Body and emotion in
the making of consciousness.* New York: Harcourt Brace.

Damasio, A., & Meyer, K. (2009). Consciousness: An overvies of the
phenomenon and of its possible neural basis. In S. Laureys, & G. Tononi
(Eds.), *The neurology of consciousness: Cognitive neuroscience and
neuropathology*. London: Academic Press.

James, W. (1892/2001). *Psychology: The Briefer Course*. Toronto:
General Publishing Company.

Laureys, S. (2005). The neural correlate of (un)awareness: lessons from
the vegetative state. *Trends in Cognitive Sciences*, *9* (12), 556-559.

Laureys, S., & Tononi, G. (Eds.). (2009). *The neurology of
consciousness: Cognitive neuroscience and neuropathology*. London:
Academic Press.

McGinn, C. (1989). Can We Solve the Mind-Body Problem? *Mind, 98* (391),
349-366.

McGovern, K., & Baars, B. J. (2007). Cognitive theories of
consciousness. In P. D. Zelazo, M. Moscovitch, & E. Thompson (Eds.),
*The Cambridge handbook of consciousness* (str. 177-205). Cambridge:
Cambridge University Press.

Revonuso, A. (2010). *Consciousness: The science of subjectivity*. Hove:
Psychology Press.

Seth, A. K., Baars, B. J., & Edelman, D. B. (2004). Criteria for
consciousness in humans and other mammals. *Consciousness and Cognition,
14*, 119-139.

Watson, J. (1913). Psychology as the Behaviorist Views it.
*Psychological Review*, *20*, 158-177.

\[stranica namjerno ostavljena prazna\]


2\. POGLAVLJE

SNIMANJE ELEKTRIČNE AKTIVNOSTI MOZGA: ELEKTROENCEFALOGRAFIJA (EEG) I
POTENCIJALI VEZANI UZ DOGAĐAJ (ERP)

*Matilda Nikolić Ivanišević*

U ovom poglavlju naučit ćemo:

-   o električnoj aktivnosti mozga

-   o tehnikama istraživanja mozga koje bilježe električnu aktivnost:
    EEG i ERP

-   o tipovima moždanih valova

-   o primjeni EEG-a i ERP-a u istraživanju i dijagnostici

\[stranica namjerno ostavljena prazna\]

Ukratko o mjernim tehnikama
===========================

Sada kada ste u prvom poglavlju stekli informacije o kompleksnosti mozga
na kojoj počiva cijeli naš unutarnji svijet, sve naše misli, snovi,
sjećanja, osjećaji, sve ono što nas čini takvima kakvi jesmo, odnosno
odražava našu bit, postavlja se pitanje na koji je način moguće
„zaviriti" u njega. Postoji li „alat", odnosno tehnika koja će nam
pomoći da ogroman broj nama još uvijek nepoznatih procesa i mehanizama
koji opisuju način na koji naš mozak funkcionira, svedemo na barem malo
manju količinu? Odgovor je, dakako, potvrdan. Ne samo da je potvrdan
nego su znanstvenici tijekom godina razvili više takvih tehnika.
Općenito možemo reći da nam psihofiziološka mjerenja, tj. upotreba
specifičnih tehnika, omogućuju uvid u biološke i fiziološke procese koji
se odvijaju iza barijere koju naše tijelo ima s okolinom, dakle ispod
kože. Cilj psihofiziologije, kao zasebne znanstvene discipline,
istraživanje je kognitivnih, emocionalnih i ponašajnih fenomena kroz
prizmu fizioloških principa i događaja. Cacioppo i suradnici primjećuju
da psihofiziologija predstavlja staru ideju, ali mladu, odnosno
relativno novu znanstvenu disciplinu. Time su željeli naglasiti da je
čovjek odavno počeo intuitivno povezivati promjene koje se događaju u
organizmu s različitim stanjima raspoloženja, frustracije, zadovoljstva
i sl. U novije je doba znanstveni i tehnološki razvoj omogućio i
nastanak više tipova tehnika kojima se mogu bilježiti anatomske i
fiziološke karakteristike živčanog sustava. Svaka od tehnika koje su se
paralelno s dostignućima iz povezanih znanstvenih disciplina (medicina,
fizika, tehnologija itd.) razvile do stadija kakvog danas poznajemo, ima
svoje prednosti i ograničenja. Koju ćemo od mogućih tehnika koristiti,
ovisi zapravo o tome za kakvom vrstom informacija tragamo i koliko
precizna informacija nam je potrebna. Mjerne tehnike mogu se podijeliti
s obzirom na različite kriterije. Jedna od najopćenitijih i
najopsežnijih podjela ona je prema kojoj se tehnike dijele s obzirom na
sustav koji se želi zahvatiti. U tom smislu razlikuju se mjerne tehnike
vezane za proučavanje središnjeg živčanog sustava i njegova perifernog
dijela koje se pak dalje dijele na one kojima se zahvaća autonomni (dio
koji sudjeluje u regulaciji procesa unutar organizma) i somatski dio
(dio koji je u interakciji s okolinom). Najčešće aktivnosti koje se
prate u svrhu ispitivanja djelovanja autonomnog dijela živčanog sustava
su kardiovaskularna, elektrodermalna, pupilarna i gastrointestinalna
aktivnost. Kako je somatski sustav definiran kao onaj koji je u
interakciji s okolinom, logično je da se procjena njegove funkcije
bazira na ispitivanju kontrakcija mišića, tj. na elektromiografiji
(EMG). Tehnike kojima se snimaju anatomske karakteristike mozga
obuhvaćaju računalnu tomografiju (CT) i magnetsku rezonanciju (MRI).
Nadalje, tehnike kojima se zahvaćaju funkcije središnjeg živčanog
sustava dijele se u dvije velike kategorije. Jednu čine tehnike bazirane
na metaboličkim promjenama kao što su pozitronska emisijska tomografija
(PET) i funkcijska magnetska rezonancija (fMRI), dok drugu kategoriju
čine tehnike bazirane na ispitivanju promjena električne i magnetske
aktivnosti mozga. Sa zadnjom smo kategorijom konačno došli do fokusa
ovog poglavlja jer u nju, među ostalim, spadaju **elektroencefalografija
(EEG)** i **potencijali vezani za događaj** **(ERP** -- engl.
*Event-Related Potentials*). Možda će vas kao čitatelja zanimati zašto
baš te dvije tehnike. Opseg ove knjige, odnosno pojedinačnih poglavlja,
nije toliko velik da ostavlja prostor za detaljniji prikaz većeg broja
tehnika. Izbor je pao na EEG jer je to jedna od najčešće korištenih
metoda. Većina ljudi upoznata je s tim što termin EEG označava, no u
ovom će se tekstu dati ipak nešto detaljniji prikaz. Zašto potencijali
vezani za događaj? Jer ta tehnika u određenom smislu predstavlja
nadogradnju EEG-a, poslije ćemo vidjeti na koji način. Različite tehnike
oslikavanja imaju svoje prednosti i nedostatke, pa nije rijetkost da se
u istraživanjima kombiniraju.

Elektroencefalografija (EEG)
============================

Fiziološka osnova i načini snimanja
-----------------------------------

Elektroencefalografija predstavlja tehniku kojom se prati i bilježi
električna aktivnost mozga. Naime, različiti dijelovi mozga
„komuniciraju" međusobno i s ostatkom tijela s pomoću električnih
signala koji predstavljaju osnovu na kojoj se baziraju EEG i ERP. Za
početak ćemo objasniti o kakvim je signalima riječ, odnosno kako oni
nastaju. Priča o električnim naponima, njihovim promjenama, odnosno
potencijalima i vrstama potencijala te načinima njihova širenja nije
nimalo jednostavna. Radi veće jasnoće teksta opis ćemo započeti s jednim
od ključnih faktora razumijevanja funkcioniranja živčanog sustava,
membranskim potencijalom neurona u stanju mirovanja, tj. kada na njega
ne djeluju nikakvi podražaji. U takvu je stanju membrana živčane stanice
polarizirana. To se može dokazati ako u tijelo stanice postavimo jednu
elektrodu, čiji promjer mora biti tanji od tisućinke milimetra (stoga se
naziva mikroelektroda), a drugu izvan neurona, odnosno u izvanstaničnu
tekućinu. Ako bismo te dvije elektrode spojili na galvanometar ili
osciloskop mogli bismo očitati razliku u potencijalu čija bi vrijednost
bila oko -70mV, što znači da je živčana stanica u stanju mirovanja
polarizirana. Vanjska je površina membrane pozitivna, a unutrašnjost je
stanice negativna. Otkud dolaze ti pozitivni i negativni naboji?
Naravno, od iona, a četiri vrste iona posebno su značajne za postojanje
i održavanje membranskog potencijala mirujuće stanice: ioni natrija
(Na^+^), klora (Cl^-^), kalija (K^+^) i veliki proteinski ioni.
Koncentracija prvih dvaju veća je izvan stanice, u ekstracelularnoj
tekućini, dok su posljednja dva više koncentrirana u intracelularnoj
tekućini. O zasićenosti intracelularne i ekstracelularne tekućine s
pojedinim ionima ovisi njihov naboj. Postavlja se pitanje zašto bi
stanica u stanju mirovanja, točnije njezina membrana, imala bilo kakav
potencijal, pogotovo ako znamo da održavanje stabilnog potencijala
zahtjeva aktivaciju različitih mehanizama, jer ioni imaju stalnu
tendenciju kretanja iz područja veće u područje manje koncentracije. To
je stoga jer je na taj način živčana stanica spremna brzo odgovoriti na
podražaj koji se očituje u naglom propuštanju iona natrija u
unutrašnjost stanice, što rezultira promjenom potencijala. Ako je
podražaj subliminalan (ispod razine osjetljivosti), on će dovesti do
lokalizirane i kratkotrajne promjene potencijala koja će iščeznuti s
prestankom djelovanja podražaja. Ako je podražaj intenzivniji, točnije
supraliminalan, doći će do stvaranja **akcijskog potencijala** koji se
još naziva i živčani impuls. On se očituje u početnoj snažnoj
depolarizaciji stanice (unutrašnjost stanice od negativne postaje
pozitivno nabijena), nakon čega dolazi do ponovnog vraćanja potencijala
na negativne vrijednosti karakteristične za stanje mirovanja
(repolarizacija). Do repolarizacije dolazi zbog izlaženja pozitivnih
iona kalija iz tijela stanice u ekstracelularnu tekućinu. Akcijski se
potencijal kroz samu stanicu, odnosno cijeli niz stanica, širi bez
dekrementa, što znači da je promjena potencijala konstantna bez obzira
na prevaljen put. Ako povučemo paralelu s provođenjem struje, to bi
značilo da su naši aksoni savršeni vodiči bez otpora. Zanimljiv je i
podatak da veličina promjene potencijala nije vezana za intenzitet
podražaja, već svi liminalni i supraliminalni podražaji dovode do
jednake promjene. Stoga se kaže da akcijski potencijal funkcionira po
principu „*sve ili ništa"*. Brzina širenja živčanih impulsa također ne
ovisi o intenzitetu podražaja, već o debljini vlakna i kreće se u
rasponu od oko 1 do 100 m/s. Navedeni tekst predstavlja sažeti opis
fizikalnih i kemijskih promjena koje se događaju u živčanom sustavu kako
bi se stekao osnovni dojam o načinu na koji se informacije prenose kroz
njega. Ukupna električna aktivnost mozga zajednički je rezultat
djelovanja elektriciteta svih živčanih impulsa koji se događaju u danom
trenutku.

Da bismo snimili električnu aktivnost mozga, na lubanju je moguće
postaviti elektrode. Površinski potencijali zabilježeni pojedinom
elektrodom uglavnom odražavaju aktivnost milijardi neurona smještenih u
kori mozga, u području ispod te elektrode. Signal koji se dobije na
površini lubanje iznimno je slab, izražava se u mikrovoltima (1
mikrovolt (µV) predstavlja milijunti dio volta), stoga se on višestruko
pojačava kako bi bio vidljiv. U neka ne tako davna vremena, kada je
stupanj digitalizacije bio mnogo manji, bilježenje takve aktivnosti,
odnosno signala odvijalo se na papiru, dok je danas to kompjutorizirano.
Bez obzira u kojem je obliku sačuvan zapis koji odražava električne
promjene, njega uvijek zovemo istim imenom, **elektroencefalogram**. Iz
podatka da se prilikom korištenja te tehnike elektrode postavljaju na
površinu lubanje može se zaključiti da je ta tehnika neinvazivna, a
samim time i bezbolna, te se može, ako to procedura zahtijeva, više puta
primjenjivati na ispitanicima, odnosno pacijentima, uključujući i djecu,
bez ikakvog rizika, odnosno ograničenja.

Prvi koji je uspio napraviti EEG zapis dobiven s površine ljudskog mozga
bio je Hans Berger (1873. -- 1941.), njemački neuropsihijatar, 1924.
godine. U vrijeme svojeg pionirskog rada bio je profesor na Sveučilištu
u Jeni te voditelj sveučilišne psihijatrijske klinike. U radu koji je
objavio pet godina nakon uspješnog snimanja, Berger navodi 6. srpnja
1924. kao datum kada je napravljen prvi ljudski EEG i to na 17-godišnjem
mladiću koji je bio podvrgnut operaciji mozga zbog nastanka tumora.
Njegova posvećenost takvim istraživanjima bila je nadahnuta idejom, koja
se kasnije pokazala itekako opravdanom, da električna aktivnost mozga
omogućava uvid u mentalne procese. Naime, primijetio je da se
zabilježena aktivnost mijenja ovisno o funkcionalnom stanju mozga kao
što su san, anestezija i nedostatak kisika. Iz današnje perspektive, u
kojoj znamo koliko su njegova istraživanja bila revolucionarna i koliko
je novih spoznaja otkriveno korištenjem te tehnike, podatak da je
tadašnja znanstvena zajednica bila poprilično skeptična i
nezainteresirana za njegovo djelovanje, zvuči nevjerojatno. Zasluženu
međunarodnu reputaciju dobio je tek desetljeće kasnije kada je engleski
neurolog Edgar Douglas Adrian, dobitnik Nobelove nagrade za fiziologiju
i medicinu, usmjerio javnost na Bergerov rad i potvrdio neke njegove
nalaze.

Kako izgleda klasični EEG zapis? Evo jednog primjera na Slici 2.1.

(SLIKA 2.1. OVDJE)

Na njemu je moguće vidjeti više neobičnih linija u obliku valova. Svaka
od linija može predstavljati zapis s pojedine elektrode (kao u našem
primjeru) ili pak razliku potencijala između dviju aktivnih elektroda.
Točnije rečeno, svaki zapis predstavlja razliku potencijala dobivenih na
dvije elektrode, samo što se ponekad druga elektroda (prva je uvijek
postavljena na lubanji) postavlja na neaktivnom području, npr. na kosti
iza uha (mastoidna kost), a takav se način snimanja naziva monopolarno
snimanje. Ako je riječ o razlici između dviju aktivnih elektroda, onda
govorimo o bipolarnom snimanju. Broj linija, odnosno korištenih
elektroda bira liječnik ili istraživač ovisno o postavljenim ciljevima i
o tome koje funkcije želi ispitati (npr. vidne, slušne, motorne ili pak
želi zahvatiti sve regije). Cijelo vrijeme govorimo da se elektrode
postavljaju na površinu lubanje, ali taj je podatak poprilično
neprecizan, odnosno trebali bismo znati točnu lokaciju svake elektrode,
pogotovo ako želimo svoje rezultate usporediti s rezultatima do koji su
došli neki drugi istraživači (a to uvijek želimo!). U tu je svrhu
Jaspers razvio nomenklaturu elektroda, što znači da su različite
pozicije na površini lubanje, odnosno elektrode koje se na njih
postavljaju, dobile svoje ime i prezime. Svaka pojedina pozicija u
svojem nazivu ima jedno slovo i broj. Slova se odnose na različite
regije. Već ste u prvom poglavlju mogli pročitati da se mozak dijeli na
pet režnjeva: frontalni, temporalni, parijetalni, okcipitalni i inzulu.
Za nomenklaturu (površinskih) elektroda važna su nam prva četiri režnja.
Ne zbog toga što su funkcije inzule nebitne, već zbog činjenice da je
inzula podvučena ispod temporalnog režnja. Slova koja se koriste su F
(frontalna regija), T (temporalna regija), C (centralna regija), P
(parietalna regija) i O (okcipitalna regija). U nazivlju imamo i jedno
slovo „viška" (slovo C), tj. imamo četiri režnja, a pet slova koja
označavaju pet različitih regija. Brojevi se odnose na moždanu
hemisferu. Parni označavaju desnu, a neparni lijevu hemisferu. Neke
elektrode umjesto broja pored oznake regije imaju slovo „z" (od engl.
*zero*), i to su one elektrode koje su smještene u sredini, dakle ni
lijevo ni desno. Takav sustav imenovanja elektroda naziva se 10/20
sustav, a ime je dobio po tome što su elektrode smještene na 10 ili 20 %
udaljenosti između lijevog i desnog mastoidnog nastavka, odnosno vrha
nosa (*nasion*) i zatiljka (*inion*). Radi jasnoće pogledajte Sliku 2.2.

(SLIKA 2.2. OVDJE)

Ovakav raspored elektroda uključuje 21 elektrodu. Previše? Premalo?
Možemo reći da nije previše jer se osnovna zamjerka vezana za EEG odnosi
na to da ne omogućuje precizno određivanje izvora signala što, između
ostalog, proizlazi iz činjenice da je još uvijek ostalo jako mnogo
prostora nepokrivenog elektrodama. Stoga se može zaključiti da ova
metoda ima relativno lošu prostornu rezoluciju. Ovdje bismo se mogli
ograditi pa reći da noviji EEG uređaji imaju integrirane sofisticirane
programe koji omogućuju korištenje velikog broja elektroda (i do 256) te
preciznije određivanje izvora signala. Što se pak tiče vremenske
rezolucije ove tehnike, ona je jako dobra, što zapravo znači da se
promjene koje su vidljive na EEG-u odvijaju u realnom vremenu, a ne sa
zakašnjenjem. Ako se možda pitate je li komplicirano postaviti sve te
silne elektrode, odgovor je da baš i nije, a razlog je jednostavan: sve
su elektrode obično integrirane u kapu, a kape se, kao i odjeća,
izrađuju u različitim veličinama.

Već je općepoznata činjenica da različiti dijelovi mozga imaju različite
funkcije. Ako nas zanima neka specifična funkcija, možemo promatrati
ciljane elektrode, čak ih na tom mjestu možemo postaviti u formaciji
gušćoj od klasične kako bismo dobili preciznije informacije. Npr. u
centralnoj regiji (C3, C4 i C7) koja uključuje senzorne i motorne
funkcije, primarne vidne funkcije pratit ćemo preko elektroda O1 i O2,
kognitivne aktivnosti proučavajući frontalnu regiju itd.

Vratimo se ponovno na Sliku 2.1., točnije na prikazane linije. Svaka od
njih prikazana je u obliku kompleksnih valova. Ako su kompleksni, od
čega su sastavljeni?

Vrste EEG valova
----------------

EEG aktivnost može se svesti na nekoliko osnovnih valova, odnosno
ritmova, a pojedini zapis u većoj ili manjoj mjeri sadrži te osnovne
forme. Svaki od osnovnih ritmova definiran je frekvencijom i amplitudom.

***Alfa-ritam*** **(alfa-valovi)** ima frekvenciju između 8 i 12 Hz te
amplitudu obično između 10 i 45µV, s tim da u amplitudi postoje velike
razlike od pojedinca do pojedinca. Upravo su alfa-valovi dominantni kod
odraslih ljudi u opuštenom budnom stanju, a najzastupljeniji su u
okcipitalnom dijelu mozga. Koliko će alfa-ritam dominirati EEG zapisom
ovisi i o tome drži li osoba zatvorene (veća zastupljenost alfa-ritma)
ili otvorene oči (manja zastupljenost alfa-ritma). U trenutku kada se
oči otvore, dolazi do naglog smanjenja prisutnosti alfa-valova.
***Beta-ritam* (beta-valovi)** ima frekvenciju u rasponu od oko 12 -- 30
Hz, sa znatno nižim oscilacijama u amplitudi u odnosu na alfa-ritam (10
-- 20 µV). Veća zastupljenost beta-ritma odražava stanje povećane
budnosti i upravo su beta-valovi najviše zastupljeni u budnom stanju dok
držimo oči otvorene. ***Delta-ritam* (delta-valovi)** je niskofrekventna
aktivnost (1 -- 4 Hz) koja je najzastupljenija u duboku spavanju. Upravo
je zastupljenost delta-valova jedan od kriterija za određivanje stadija
spavanja. Ta sporovalna aktivnost dominantna je kod novorođenčadi, no
poslije je zamjenjuju alfa i beta-ritam. **Theta-ritam (theta-valovi)**
(4 -- 8 Hz) ima nešto veću frekvenciju od delta-ritma i obično se javlja
u stanjima pospanosti, meditacije te u nekim stadijima spavanja, točnije
onima koji se odnose na „plitki" san.

(SLIKA 2.3.)

Liječnik i/ili istraživač može analizirati EEG zapis na dva moguća
načina: vidnim pregledavanjem zapisa (kvalitativna analiza) ili
upotrebom različitih programa koji omogućuju kvantitativnu analizu,
najčešće baziranu na ispitivanju zastupljenosti pojedinih vrsta valova.
Prije same analize potrebno je zapis očistiti od različitih smetnji koje
su nažalost neizbježne. One mogu nastati zbog odvijanja paralelnih
fizioloških procesa (npr. srčana i mišićna aktivnost), ali i zbog niza
tehničkih smetnji (interferencija s uređajima iz okoline, loše
uzemljenje ispitanika, prevelik otpor na elektrodama i sl.).

Primjena EEG-a
--------------

Sada kad smo nabrojili prilično mnogo teorijskih saznanja, bilo bi
interesantno usmjeriti se na situacije u kojima nam upotreba EEG-a može
biti korisna. EEG se može koristiti prilikom:

-   praćenja različitih stanja budnosti, kome te moždane smrti

-   lociranja područja koja su oštećena uslijed povrede glave, moždanog
    udara ili tumora

-   praćenja mentalnog opterećenja (npr. pri rješavanju različitih vrsta
    zadataka)

-   kontroliranja dubine anestezije

-   istraživanja epilepsije i lociranja područja na kojem dolazi do
    izbijanja pojačane moždane aktivnosti

-   testiranja učinkovitosti lijekova za epilepsiju

-   praćenja razvoja mozga

-   primjene *biofeedbacka*

-   istraživanja poremećaja spavanja i različitih stadija spavanja.

Jeste li znali da se i u Hrvatskoj, točnije na KBC-u Rebro, provode
operacije pacijenata kojima je svakodnevno normalno funkcioniranje
gotovo pa onemogućeno zbog čestih i intenzivnih epileptičnih napada?
**Epilepsija** predstavlja jedan od najčešćih poremećaja u neurologiji
koji nastaje kada stanice moždane kore postanu „prepodražljive" i
reagiraju izbijanjem pojačanih električnih impulsa uslijed čega nastaju
epileptični napadaji. Ponekad su napadaji praćeni blagom
simptomatologijom i za promatrača su gotovo neprimjetni. Nazivamo ih
malim napadajima, češći su kod djece, a manifestiraju se kratkotrajnom
odsutnošću ili prestankom započete aktivnosti. Veliki napadaji
karakterizirani su poremećajima svijesti, grčenjem mišića (zbog čega se
nerijetko dogodi da se osoba ugrize za jezik ili se pomokri), a mogu se
javiti i smetnje vezane za osjete vida, sluha, njuha, ovisno o tome koja
je regija mozga zahvaćena. Na Slici 2.4. može se vidjeti kako izgleda
EEG zapis za vrijeme epileptičkog napada, tj. neposredno prije napada
(lijevi dio na kojem se vidi da amplitude valova nisu tako velike) i za
vrijeme samog napada (desni dio). Ovakve snimke mogu nam pomoći u
lokaciji izbijanja neuobičajene električne aktivnosti.

> (SLIKA 2.4.)

Epilepsija se obično liječi lijekovima, ali kod nekih pacijenata oni ne
pomažu, a kvaliteta života može im biti znatno narušena jer neki od njih
imaju i po 20-ak napadaja dnevno! U takvim slučajevima moguće je
odlučiti se za kiruršku terapiju kojoj je cilj eliminirati regiju u
kojoj nastaje nepravilno izbijanje impulsa (ako je to moguće zbog niza
drugih faktora, npr. veličina regije, funkcija koje su zahvaćene itd.).
Ponekad se za žarištem epileptičkog napada traga postavljanjem elektroda
ispod lubanje, na površinu korteksa. Nakon postavljanja elektroda obično
se provodi višednevno snimanje kako bi se što bolje odredila zona
izbijanja nepravilnih impulsa.

Od navedenih mogućih primjena EEG-a, još bismo posebno istaknuli
primjenu u sklopu *biofeedbacka* koji je u posljednjih desetak godina
postao iznimno popularan. ***Biofeedback*** predstavlja terapijski
postupak koji pojedincu omogućava da postane svjestan svojih fizioloških
procesa te da ih nauči kontrolirati. Dakle, u sklopu tog postupka
koriste se različiti mjerni instrumenti kojima se prati veći ili manji
broj fizioloških funkcija koje se zatim osobi koja je uključena u
terapiju predstavljaju na atraktivan način, obično vizualan. Kao da se
gledamo u zrcalo, ali u njemu ne vidimo vanjštinu, već unutarnje stanje
svojeg organizma. Najčešće fiziološke funkcije koje se prate su mišićna
aktivnost, disanje, srčana aktivnost, krvni tlak te moždana električna
aktivnost. Različiti uređaji uključuju praćenje različitog broja i
kombinacija fizioloških aktivnosti, a ako se uređaj bazira na praćenju
moždane električne aktivnosti, odnosno EEG-a, tada cijeli postupak
nazivamo ***neurofeedback***. Prema različitim oblicima *biofeedback*
terapija postoji poprilična skepsa, jer nevjerojatno zvuči da sami
možemo kontrolirati procese koji se odvijaju u našem organizmu. Ipak,
istraživanja pokazuju da je to moguće. Npr. *neurofeedback* se pokazao
posebno uspješnim u smanjenju simptoma kod ADHD-a (**poremećaj
hiperaktivnosti i deficita pažnje** čija kratica dolazi od engleskog
naziva *Attention Deficit Hyperactivity Disorder*. To je poremećaj koji
se obično dijagnosticira još u djetinjstvu, a obilježen je izrazitim
nemirom i nemogućnošću koncentracije. Istraživanja su pokazala da je
omjer alfa i theta-valova kod takve djece drukčiji u odnosu na njihove
vršnjake koji nemaju taj poremećaj. Kako onda takvu djecu naučiti da
dođu do željenog stanja, obilježenog većom mirnoćom? Prvi je korak
postavljanje elektroda kako bismo dobili EEG zapis, ali on se djeci ne
prikazuje u klasičnom obliku, kao npr. na Slici 2.1., jer je to za njih
neatraktivno i teško da bismo im mogli objasniti čemu to zapravo služi.
Ali dobiveni podatci iz EEG-a, točnije omjer alfa i theta-valova može se
s pomoću softvera automatski analizirati, a dobivene podatke moguće je
prezentirati u obliku videoigre koju pokrećemo mislima. Da, dobro ste
pročitali, mislima. Ako je omjer valova dobar, odnosno onaj kojem
težimo, videoigra se pokreće, ali ako stanje odstupa od normalnog, ona
prestaje funkcionirati. Takav način terapije djeci je obično zanimljiv
te zbog toga i ustraju u samom tretmanu.

Potencijali vezani za događaj (ERP)
===================================

Način snimanja i vrste ERP-a
----------------------------

Na samom početku poglavlja navedeno je da se potencijali vezani za
događaj (ERP) baziraju na EEG-u, pa evo nekih osnovnih informacija i o
toj tehnici. Kada naš mozak započne neku novu aktivnost, npr. nakon što
osobu izložimo podražaju (svjetlo, zvuk, miris, električni podražaj i
sl.), živčana se aktivnost mijenja. Upravo ta promjena predstavlja
evocirani, odnosno izazvani potencijal koji je vremenski vezan
(*time-locked*) odgovor ljudskog mozga za zadani podražaj ili događaj.
On se nastoji detektirati u smislu veličine promjene i vremena kada je
promjena nastala u odnosu na trenutak zadavanja podražaja. Veličina
novonastale promjene odmjerava se u odnosu na bazični EEG zapis. Na taj
se način, kao i kod EEG-a, ispituje funkcionalno stanje živčanog
sustava. Razlika između EEG-a i ERP-a jest ta što je prva tehnika
usmjerena na spontane ritmičke oscilacije u voltaži, dok se ERP veže uz
specifičnu i vremenski ograničenu promjenu aktivnosti vezanu za pojavu
nekog događaja, senzornog, kognitivnog ili motornog. Potencijali vezani
za događaj mogu se podijeliti u dvije kategorije. Prvu kategoriju čine
promjene, tj. valovi koji se javljaju rano, točnije unutar 100 ms nakon
podražaja. Te se promjene još nazivaju evocirani, odnosno osjetni ili
egzogeni potencijali. Naziv egzogeni vezan je za činjenicu da ti valovi
prvenstveno ovise o objektivnim karakteristikama samog podražaja.
Promjene koje se javljaju poslije, odražavaju način na koji subjekt
evaluira podražaj. Stoga se te promjene u potencijalu još nazivaju i
kognitivne ili endogene (Slika 2.5.).

> SLIKA 2.5. OVDJE

Primjenom ERP-a moguće je dobiti odgovore na pitanja je li odgovor na
podražaj došao na vrijeme do određene destinacije, pokazuje li odgovor
pad u intenzitetu te ako postoji neki problem u neurološkom putu, gdje
je točno sporna lokacija. U usporedbi s nekim drugim tehnikama
(pozitronska emisijska tomografija i magnetska rezonancija) kojima se
također može pratiti povećanje neuronske aktivnosti uslijed određenog
procesa, tehnika ERP-a omogućuje preciznije detektiranje vremenskog
nastanka promjena, što je u skladu s već navedenom dobrom vremenskom
rezolucijom EEG-a. Potencijali vezani za događaj također su polifazični
valovi čije su amplitude male (obično se kreću u rasponu od 0,1 do 20
µV), a javljaju se u periodu od 2 do 500 milisekundi nakon zadavanja
podražaja. S obzirom na to da su ERP amplitude znatno manje od amplituda
koje karakteriziraju spontanu EEG aktivnost, nemoguće ih je razaznati u
sklopu klasičnog EEG zapisa. Kako bi nastale promjene bile vidljivije,
istraživači se najčešće služe uprosječivanjem. Uprosječivanje općenito
znači superponiranje, odnosno preklapanje valova jednog preko drugog
kako bi se dobila sumativna vrijednost, tj. oblik vala. Npr. ako
uprosječujemo spontanu EEG aktivnost uz preklapanje jako velikog broja
zapisa, u konačnici bi „val" koji bismo dobili na taj način bio ravna
crta, odnosno vala više ne bi bilo. To proizlazi iz činjenice da je EEG
odraz spontane i nasumične ritmične aktivnosti pa se valovi koji je
opisuju u različitim vremenskim točkama snimanja međusobno jednostavno
ponište. Kod ERP-a je upravo suprotno. Promjene koje nastaju izlaganjem
nekom događaju dobro su definirane, očekivane i uvijek jednake. U tom
smislu kada preklapamo EEG zapis koji sadrži promjene nastale uslijed
djelovanja nekog događaja, višekratnim ponavljanjem tog procesa upravo
nam se željeni val iskristalizira i postaje vidljiv, dok pozadinska
aktivnost, odnosno bazični EEG, kao što je već i ranije rečeno, nestaje.
Postavlja se pitanje koliko zapisa moramo imati da bismo uprosječivanjem
izvukli dovoljno jasan val promjene potencijala vezanog uz neki događaj?
U praktičnom smislu to pitanje zapravo znači koliko puta osoba treba
biti izložena nekom događaju (npr. svjetlosni podražaj) da bismo
detektirali promjenu u električnoj aktivnosti mozga koju taj događaj
izaziva. Odgovor na to pitanje vezan je za vrstu potencijala o kojem se
radi. U osnovi treba uzeti u obzir veličinu promjene koju izaziva neki
događaj u odnosu na bazičnu EEG aktivnost. Za primjer uzmimo da je
prosječna amplituda EEG valova oko 50 µV, a da izloženost nekom događaju
dovodi do promjene te amplitude za 5 µV. Ovaj teoretski primjer
istovjetan je promjenama koje izazivaju vidni podražaji (VEP -- *Visualy
Evoked Potentials*). Ako 50 podijelimo s 5, dobit ćemo 10 te nakon što
taj broj kvadriramo (100), doći ćemo do odgovora koliko nam je zapisa
potrebno. Dakle, općeniti je princip da amplitudu pozadinskog EEG-a
(koju možemo promatrati kao šum) podijelimo s amplitudom promjene
izazvane nekim događajem (koju možemo promatrati kao signal) te dobivenu
vrijednost kvadriramo. Iz toga proizlazi da što neki događaj izaziva
veću promjenu potencijala, to je potrebno uprosječiti manji broj zapisa
kako bismo izdvojili željeni val, i obrnuto. Na primjer, rane promjene
izazvane slušnim podražajem (BAEP -- *Brainstem Auditory Evoked
Potential*) iznose svega 0,25 µV te su znatno manje od onih izazvanih
vidnim podražajem. Zbog toga je kod snimanja slušnih potencijala
potreban znatno veći broj ponavljanja podražaja, čak 4000. Najčešće
korišteni podražaji za ispitivanje ERP-a upravo su slušni i vidni
podražaji.

Promjene potencijala vezanog uz neki događaj uvijek se prikazuju u
obliku vala koji ima više komponenata. Te se komponente definiraju u
terminima šiljaka, odnosno amplituda koje imaju svoj polaritet (promjene
potencijala prema višim ili nižim vrijednostima u odnosu na bazični EEG
ili neki drugi izdvojeni val u sklopu ERP-a) i latenciju izraženu u
milisekundama (vrijeme koje prođe od trenutka zadavanja podražaja do
pojave vala). Stoga se pojedinačne komponente uvijek označavaju slovom P
(povećanje potencijala, tj. pozitivna promjena potencijala) ili N
(smanjenje potencijala, tj. negativna promjena potencijala) uz koje
stoji broj koji označava period latencije. Tako bi se npr. oznaka P100
odnosila na pozitivan val koji se javlja otprilike 100 ms nakon
izlaganja podražaju. Cilj je istraživača otkriti podrijetlo navedenih
promjena te ih povezati s fiziološkim funkcioniranjem živčanog sustava
ili s psihičkim/psihološkim fenomenima.

Primjena ERP-a
--------------

Ako se prisjetimo podjele na egzogenu i endogenu komponentu potencijala
vezanih za događaj, nameće se zaključak da su psiholozi u svojem radu
više zainteresirani na proučavanje kasnijih, egzogenih komponenti jer
nam upravo one mogu više reći o samoj kogniciji, odnosno o kompleksnijim
procesima u odnosu na senzorno procesiranje informacija. Npr. BAEP
predstavlja ranu promjenu potencijala izazvanih slušnim podražajima
(okarakteriziran je sa 7 valova koji se označavaju rimskim brojkama), a
svoju primjenu ima češće u medicini nego u psihologiji. Tako postoje
brojne indikacije kod kojih ta tehnika može biti primijenjena, poput
gubitka sluha, problema s ravnotežom (s obzirom na to da su ovi valovi
produkt aktivnosti moždanog debla), metaboličke, demijelinizacijske,
degenerativne bolesti i tumori moždanog debla, koma i dr. Ne smijemo
biti isključivi i reći da ih psiholozi nikada ne koriste. Npr. postoje
istraživanja u kojima se proučavala latencija BAEP komponenata kod
ekstroverata i introverata pri čemu je utvrđeno da ekstroverte
karakterizira značajno dulja latencija. Taj se nalaz tumači kao potvrda
njihove manje slušne osjetljivosti, odnosno reaktivnosti na podražaje,
što je u skladu s brojnim psihofiziološkim istraživanjima i samim
postavkama Eysenckove teorije ličnosti. MMN komponenta (*Mismatch
Negativity*) spada u egzogene komponente duge latencije i bitna je u
kontekstu psihologijskih istraživanja jer reflektira automatsko
uočavanje devijacije kod podražaja, što odražava pasivnu pažnju. Taj val
odgovor je mozga na narušavanje pravila koje je definirano serijom
senzornih podražaja, obično auditornih. Javlja se kada postoji zamjetna
promjena u nekom aspektu unutar serije istih podražaja. Taj se aspekt
može odnositi npr. na frekvenciju, trajanje, intenzitet, izvor zvuka i
sl.

Kada je riječ o endogenim ERP komponentama, među njima je najčešće
ispitivana P300 komponenta, odnosno val. Ponekad se u literaturi
označava i kao P3 val (treći po redu pozitivni val). Riječ je o
pozitivnom valu čija se latencija kreće u rasponu od 250 do 400 ms.
Javlja se kada je pojedinac aktivno usmjeren na podražaj ili kod pojave
novog, tj. iznenađujućeg podražaja. Obično se izaziva tako da se
sukcesivno primjenjuje niz podražaja, npr. vidnih, s tim da postoje
standardni i ciljni podražaji čija je zatupljenost mnogo manja u odnosu
na zastupljenost standardnih podražaja (*odball* paradigma). Zadatak je
ispitanika da reagira na prisutnost ciljnog podražaja motoričkom
reakcijom, npr. pritiskom tipke. Latencija se u pravilu interpretira kao
brzina klasifikacije podražaja, pri čemu je kraća latencija indikator
superiorne mentalne izvedbe u odnosu na dužu latenciju. Promjene u ERP
komponentama mogu ukazivati na neurološke ili psihijatrijske probleme.
Tako je npr. jedan od najrobusnijih nalaza na shizofrenim pacijentima
redukcija P300 amplitude. N400 ili N4 također je često ispitivana
komponenta. Prvi je put opisana u ispitivanju semantičke
nekongruentnosti, stoga se i povezuje sa semantičkom evaluacijom
podražaja. Pritom su korištene rečenice u kojima jedna riječ nije
odgovarala sadržaju rečenice. Još jedan val vezan je uz procesiranje
jezika, a to je P600, s tim da se promjene u toj komponenti vežu za
sintaksu.

Zaključno se može istaknuti da je prošlo već gotovo cijelo stoljeće
otkako je Hans Berger napravio prvi neinvazivni EEG zapis ljudske
moždane aktivnosti. U tom je periodu tehnika evoluirala i u načinu
primjene, ali i u načinu na koji se podatci mogu analizirati te iz njih
donositi valjani zaključci. Ovo je jedna od najčešće korištenih tehnika,
kako u znanstvenim tako i u kliničkim istraživanjima. Razlog tome je
njezina relativno laka primjena, mogućnost dobivanja kvalitetnih
podataka, pogotovo s obzirom na temporalnu rezoluciju, te široka
dostupnost što je posljedica tehnološkog napretka i pada cijene takvih
uređaja. EEG uređaji više nisu rezervirani za „elitne" institucije. To
je danas slučaj s nekim drugim uređajima, poput funkcionalne magnetske
rezonancije. Tehnika snimanja potencijala vezanih za događaj „mlađa" je
sestra elektroencefalografije i u primjeni je posljednja četiri
desetljeća. U tom smislu naravno da imaju mnogo zajedničkih
karakteristika. I jedna i druga tehnika etablirale su se u osnovne alate
neuroznanosti i pshofiziologije. Najveća prednost im je visoka
temporalna rezolucija, ali najveća mana niska spacijalna rezolucija. No
kako svaka tehnika ima svoje prednosti i mane, rješenje leži u primjeni
više različitih tehnika (npr. fMRI ima dobru prostornu rezoluciju) kako
bismo dobili optimalnu kombinaciju za mjerenje moždane aktivnosti.

**Zaključci**

1\. Moždana aktivnost može se mjeriti na različite načine i s pomoću
različitih uređaja. Jedan od tih načina mjerenje je električne
aktivnosti mozga. Električna aktivnost mozga proizlazi iz zajedničke
aktivnosti velikog broja neurona.

2\. Dvije glavne tehnike kojima se bilježi električna aktivnost mozga su
elektroencefalografija (EEG) i potencijali povezani za događaj (ERP).
Elektroencefalografija mjeri kontinuiranu i spontanu moždanu aktivnost,
dok potencijali povezani za događaj prikazuju promjene u moždanoj
aktivnosti koje nastaju zbog nekog specifičnog osjetilnog ili motoričkog
događaja.

3\. Električna moždana aktivnost sačinjena je od komponenti koje čine
moždani valovi različitih frekvencija i amplituda. Najpoznatiji među
njima su alfa, beta, delta i theta-valovi.

4\. Potencijali ERP komponenti jako su malih voltaža, a da bi bili
uočljivi, potrebno je uzastopno zadavanje podražaja kako bi se izdvojili
iz pozadinskog EEG-šuma.

5\. Potencijali vezani za događaj mogu se podijeliti u dvije kategorije:
promjene, tj. valovi koji se javljaju rano (točnije unutar 100 ms nakon
podražaja), a nazivaju se evocirani, odnosno osjetni ili egzogeni
potencijali i promjene koje se javljaju kasnije te odražavaju način na
koji subjekt evaluira podražaj, a nazivaju se i kognitivni ili endogeni
potencijali.

6\. Osim za istraživačke svrhe, bilježenje električne aktivnosti mozga
ima važnu primjenu i u dijagnostici. Primjerice, epilepsija se može
dijagnosticirati iz specifičnih obrazaca moždanih valova.

**Testirajte se**

1\. Jedna od mogućih podjela tehnika za oslikavanje mozga je podjela na
anatomske i funkcionalne. Saznajte koje sve tehnike za oslikavanje mozga
postoje. Koje i zbog čega spadaju u anatomske, a koje u funkcionalne
tehnike? Gdje spadaju EEG i ERP?

2\. Nabrojite sve tipove moždanih valova koji se navode u ovom poglavlju
te se pokušajte sjetiti koje raspone frekvencija zauzimaju i za kakva su
stanja tipični. U vanjskim izvorima potražite i ostale tipove moždanih
valova te proučite njihova imena, karakteristične frekvencije te u kojim
se stanjima javljaju.

3\. Što je to epilepsija? Navedite što sve karakterizira tu bolest.
Pronađite u dodatnim izvorima informacije o epilepsiji koje smatrate
zanimljivima.

4\. Što je to ADHD? Navedite što ga sve karakterizira i pronađite u
vanjskim izvorima dodatne informacije vezane za taj poremećaj koje
smatrate zanimljivima.

5\. Koji je najčešće korišteni način dobivanja ERP-a iz EEG-a?

6\. Koja se endogena ERP komponenta najčešće istražuje? Na što ona
ukazuje?

7\. Koji se ERP valovi koriste u proučavanju procesiranja jezika?

**Preporučena dodatna literatura**

Cacioppo, J. T., Tassinary, L. G., & Berntson, G. G. (2007).
Psychophysiological Science: Interdisciplinary Approaches to Classic
Questions About the Mind. In J. T. Cacioppo, L. G. Tassinary, & G. G.
Berntson (Eds.), *The Handbook of Psychophysiology* (pp. 1-16).
Cambridge: Cambridge University Press.

Infantolino, Z., & Miller, G. A. (2017). Psychophysiological methods in
neuroscience. In R. Biswas-Diener, & E. Diener (Eds.), *Noba Textbook
Series: Psychology*. Champaign, IL: DEF publishers.

**Važni pojmovi**

**Akcijski potencijal** Nagla depolarizacija i repolarizacija membrane
živčane stanice do koje dolazi kad promjena u membranskom potencijalu
dosegne odgovarajući prag. Depolarizacija se tada širi i putuje aksonom
poput živčanog impulsa.

**Alfa-valovi** Moždani valovi u rasponu frekvencija od 7,5 do 13 Hz,
karakteristični za opušteno stanje.

**Beta-valovi** Moždani valovi u rasponu frekvencija od 13 do 30 Hz,
karakteristični za budno stanje.

**Biofeedback** Proces kojim se vježba i stječe veća svjesnost i moguća
kontrola nad raznim fiziološkim funkcijama (bio) tako da se koriste
instrumenti koji pružaju povratnu informaciju (*feedback*) o aktivnosti
tih sustava. Primjena uključuje informaciju o moždanim valovima,
napetosti mišića, provodljivosti kože, srčanom ritmu i slično.

**Delta-valovi** Moždani valovi u rasponu frekvencija od 1 do 4 Hz,
karakteristični za duboki san.

**Elekroencefalografija (EEG)** Tehnika kojom se prati i bilježi
električna aktivnost mozga. Električna aktivnost zahvaća se s pomoću
elektroda koje se smještaju na skalp ispitanika ili pacijenta, a
manifestira se u obliku više tipova moždanih valova. Ta se tehnika
koristi i u istraživačke i dijagnostičke svrhe.

**Elektroencefalogram** Zapis koji se dobije primjenom
elektroencefalografije. Na takvom je zapisu vidljiva električna
aktivnost mozga koja oscilira u funkciji vremena.

**Epilepsija** Pojam epilepsija opisuje grupu neuroloških poremećaja
koje karakteriziraju epileptički napadaji za vrijeme kojih dolazi do
abnormalno intenzivne i/ili sinkronične električne aktivnosti u mozgu.
Napad rezultira nekontroliranim pokretima i trešnjom tijela i
djelomičnim ili potpunim gubitkom svijesti.

***Neurofeedback*** Vrsta *biofeedbacka* bazirana na praćenju moždane
aktivnosti s pomoću EEG-a.

**Poremećaj hiperaktivnosti i deficita pažnje (ADHD)** Mentalni
poremećaj neurorazvojnog tipa koji karakteriziraju problemi u održavanju
pažnje, prevelika aktivnost i poteškoće u kontroliranju ponašanja koje
nije primjereno dobi osobe. Simptomi se javljaju prije 12. godine
života.

**Potencijali vezani za događaj (ERP)** Tehnika kojom se bilježi
električni odgovor mozga na specifični osjetilni, kognitivni ili
motorički događaj. Ta je tehnika slična EEG tehnici jer za bilježenje
električne aktivnosti mozga koristi slične uređaje. Međutim, postupak
snimanja razlikuje se jer se ispitaniku višestruko zadaju specifični
događaji (npr. odgovarajući vidni podražaji) te se konačna izazvana
električna aktivnost dobije kao prosjek svih snimljenih aktivnosti za
isti događaj. Podtipovi ERP-a su evocirani, odnosno senzorni potencijali
koji predstavljaju rane komponente te kasnije komponente, tj. kognitivni
ili endogeni potencijali.

**Theta-valovi** Moždani valovi u rasponu frekvencija od 4 do 7 Hz,
karakteristični za pospanost, plitki san i meditaciju.

**Literatura**

Akay, A. (2012). Evoked Potentials. In S. Oraii (Ed.),
*Electrophysiology -- From Plants to Heart*. Saeed Oraii. InTech. URL:
http://www.intechopen.com/books/electrophysiology-from-plantsto-heart/evoked-potentials

Cacioppo, J. T., Tassinary, L. G., & Berntson, G. G. (2007).
Psychophysiological Science: Interdisciplinary Approaches to Classic
Questions About the Mind. In J. T. Cacioppo, L. G. Tassinary, & G. G.
Berntson (Eds.), *The Handbook of Psychophysiology* (pp. 1-16).
Cambridge: Cambridge University Press.

Collura, T. F. (1993). History and Evolution of Electrpencephalographic
Instruments and Techniques. *Journal of Clinical neurophysiology*, *10*,
476-504.

Fernandez-Ballesteros, R. (Ed.). (2003). *Encyclopedia of Psychological
Assessment*. Los Angeles: SAGE Publications Ltd.

Huić, M. (2014). „Biofeedback" i „Neurofeedback" metode u liječenju
psihijatrijskih poremećaja Procjena zdravstvene tehnologije (engl. HTA),
Broj 08/2014. Zagreb: Agencija za kvalitetu i akreditaciju u zdravstvu i
socijalnoj skrbi, Služba za razvoj, istraživanje i zdravstvene
tehnologije. URL: http://aaz.hr/sites/default/files/HTA\_08\_2014.pdf

Infantolino, Z., & Miller, G. A. (2017). Psychophysiological methods in
neuroscience. In R. Biswas-Diener, E. Diener (Eds.), *Noba Textbook
Series: Psychology*. Champaign, IL: DEF publishers.

Kalat, J. W. (2016). *Biological Psychology*. Wadsworth: Cengage
Learning.

Landa, L., Krpoun, Z., Kolarova, M., & Kasparek, T. (2014).
*Event-related Potentials and their Applications. Activitas Nervosa
Superior: Journal of Neurocognitive Research,* *56(*1-2), 17-23.

Millett, D. (2001). Hans Berger: From psychic energy to the EEG.
*Perspectives in Biology and Medicine*, *44*(4), 522-542.

Patelin, Ž., Hajnšek, S., Wellmer, J., Mrak, G., Radoš, M., & Paladino,
J. (2010). Smjernice u preoperativnoj dijagnostičkoj obradi bolesnika s
farmakorezistentnom epilepsijom. *Neurologia Croatica, 59*, 23-33.

Pinel, J. P. J. (2000). *Biološka psihologija*. Jastrebarsko: Naklada
Slap.

Pizzagalli, D. A. (2007). Electroencephalography and High-Density
Electrophysiological Source Localization. In Cacioppo, J. T., Tassinaru,
L. G., & Bernston, G. G. (Eds.), *Handbook of Psychophysiology*.
Cambridge, U. K.: Cambridge University Press, 56-84.

Purves, D., Augustine, G. J., Fitzpatrick, D., Hall, W. C., Lamantia, A.
S., & White, L. E. (Eds.), (2016). *Neuroznanost*. Zagreb: Medicinska
naklada.

Sur, S., & Sinha, V. K. (2009). Event-related potential: An overview.
*Industrial Psychiatry Journal, 18*(1), 70-73.

Tadinac, M., & Hromatko, I. (2012). *Uvod u biološke osnove
doživljavanja i ponašanja*. Zagreb: FF Press Dominović.

Tatalović Vorkapić, S. (2008). Primjena metode evociranih moždanih
potencijala u istraživanju ekstraverzije. *Društvena istraživanja,
17*(1-2), 247-265.

Teplan, M. (2002). Fundamentals of EEG measurement. *Measurement Science
Review, 2*, 1-11.

Yucha, C., & Gilbert, C. (2004). Evidence-Based Practise in Biofeedback
and Neurofeedback. Association for Applied Psychophysiology and
Biofeedback. Colorado Springs, CO.

**Popis slika**

![C:\\Users\\Pavle\\Desktop\\Ilustracije\\Pog2\_fin\\2.1\\2.1..jpg](media/image1.jpeg){width="6.5in"
height="4.577957130358705in"}

Slika 2.1. Primjer elektroencefalograma za vrijeme obavljanja *tapping*
motornog zadatka. Slika je dio arhive autoričinih istraživanja

![C:\\Users\\Pavle\\Desktop\\Ilustracije\\2.2.jpg](media/image2.jpeg){width="6.3in"
height="6.017910104986877in"}

Slika 2.2. Prikaz rasporeda elektroda kod internacionalnog 10/20 sustava

![C:\\Users\\Pavle\\Desktop\\Ilustracije\\Pog2\_fin\\2.3\\2.3.jpg](media/image3.jpeg){width="6.5in"
height="3.9349464129483813in"}

Slika. 2.3. Ilustracija komponenti moždanih valova: beta, alfa, theta i
delta

![](media/image4.png){width="6.3in" height="6.545833333333333in"}

Slika 2.4. Ilustracija EEG-a neposredno prije i za vrijeme epileptičkog
napada

![C:\\Users\\NATAA\~1\\AppData\\Local\\Temp\\2.erp.jpg](media/image5.jpeg){width="6.5in"
height="4.333333333333333in"}

Slika 2.5. Ilustracija ERP komponenti nakon zadavanja slušnog podražaja


# 3. EVOLUCIJA MOZGA

Irena Pavela Banai

U ovom poglavlju naučit ćemo:

-   o evoluciji živih bića
-   o evoluciji mozga hominida
-   o usporedbi mozga čovjeka i drugih vrsta kralježnjaka**
-   o veličini mozga modernog čovjeka



> Ništa u biologiji nema smisla, osim u svjetlu evolucije.

Theodosius Dobzhansky

Evolucijski biolog Dobzhansky bio je u pravu – biologiju čovjeka i
funkcioniranje mozga uistinu ćemo lakše objasniti i razumjeti ako znamo
kako su i zašto nastali i evoluirali.

Prije nego što krenemo, provjerite svoje znanje o evoluciji mozga. Što
mislite, jesu li dolje navedene tvrdnje točne ili netočne?**

-   Čovjek je nastao od majmuna.
-   Čovjek ima veći mozak od svih ostalih životinja.
-   Evolucija se može prikazati kao jedinstvena linija.
-   Današnji čovjek ima veći mozak nego što su imali neandertalci.
-   Mozak današnjih ljudi još uvijek raste.

Sve su ove tvrdnje netočne, a u ostatku ovog poglavlja možete saznati
zašto. Pa krenimo.

# Kako funkcionira evolucija?

**Evolucija** živih bića proces je tijekom kojeg se događaju postepene
promjene. Kada se govori o evolucijskim promjenama, misli se na promjene
u genima koji se prenose iz generacije u generaciju. Iako se na
evoluciju u većini slučajeva gleda kao na polagani i dugotrajni proces,
neke promjene mogu nastati jako brzo. Slučaj ovnova s velikim rogovima u
Kanadi dobar je primjer tih brzih promjena i načina na koji evolucija
funkcionira. Naime, u jednom području u Kanadi veliki uvijeni rogovi
ovnova predstavljaju prestižan trofej lokalnim lovcima. Legalni lov
takvih ovnova doveo je do smanjenja veličine rogova za čak 25 % u
posljednjih 30 godina. Što se dogodilo? S obzirom na to da su lovci
ubijali samo one ovnove koji su imali velike rogove, geni tih ovnova
nisu preneseni na sljedeće generacije potomaka. Gene su prenosili samo
ovnovi s manjim rogovima, zbog čega je u populaciji ovnova prosječna
veličina rogova znatno smanjena. Dakle, pod utjecajem čovjeka došlo je
do promjene učestalosti pojedinih gena. To je primjer tzv. **umjetnog
odabira** koji se dogodio u jako kratkom periodu. Ljudi su „odabrali"
koji će se geni prenositi na sljedeće generacije. Mnogo je drugih
sličnih slučajeva, kao što su primjerice farmeri koji pospješuju
razmnožavanje samo onih krava koje daju više mlijeka ili
poljoprivrednici koji su selektivno uzgojili povrće kakvo danas jedemo.
Poznat je i primjer selektivnog uzgoja buldoga, koji je doveo do velike
promjene njegove anatomije zbog koje danas ima problema s disanjem. Na
isti način, selektivnim razmnožavanjem, nastale su sve evolucijske
promjene tijekom više milijuna godina, ali u tom slučaju odabir nije
vršio čovjek, nego priroda. Jedna je od tih promjena uspravno hodanje.
Zamislite period od prije 4,4 milijuna godina u evolucijskoj povijesti.
To je period neposredno prije pojave uspravnog hoda. Naši tadašnji
predci koji su bili nešto uspravniji, imali su prednost naspram onih
koji su hodali četveronoške. Uspravniji hod omogućio im je bolje
uočavanje opasnosti i hrane u visokim savanama, dosezanje hrane koja je
bila visoko, slobodne ruke za manipulaciju alatima i slično. Tako su
imali veće šanse preživjeti i prenijeti svoje „uspravne" gene na
sljedeće generacije. Postupno, „četveronožni" geni izgubili su se iz
populacije. Taj proces prenošenja gena povezanih s većim preživljavanjem
(ili još preciznije govoreći, s većom vjerojatnošću reprodukcije) na
iduće generacije nazivamo **prirodnim odabirom**. Dakle, prirodnim se
odabirom geni u populaciji polako mijenjaju nakupljanjem postupnih
promjena iz generacije u generaciju. Istim se postupnim promjenama
razvila naša vrsta, a **vrstu** možemo definirati kao skup genetski
sličnih jedinki koje se mogu međusobno razmnožavati.

Proučavanjem fosilnih ostataka, usporedbom živih vrsta te genetičkim
analizama ljudi i drugih vrsta istraživači su otkrili kako je tekla
evolucija čovjeka. Evoluciju se može prikazati kao razgranato stablo
(iako će neki reći da više nalikuje na grm zbog gustoće grančica) na
kojem najmanja grančica predstavlja jednu vrstu. Zajednička grana na
kojoj je više manjih grančica predstavlja zajedničkog pretka. Dakle, sve
su vrste međusobno povezane, iako mogu biti vremenski udaljene
milijunima godina. Pojednostavljeno na Slici 3.1., vrste A, B i C imaju
zajedničkog pretka P. Možemo tako zamisliti da A predstavlja današnjeg
čovjeka, a B čimpanzu. Dakle, ljudi nisu potekli od majmuna i čimpanzi,
nego imaju zajedničkog pretka, zbog čega dijele gotovo 99 % DNA.

(SLIKA 3.1. OVDJE)

**U evolucijskom su se stablu, unutar skupine kralježnjaka, pojavili
prvi sisavci otprilike prije 180 milijuna godina. Sisavci se dalje
dijele na redove, kao što je red primata. Primati su pak podijeljeni u
porodice, od kojih jednu čine hominidi, a oni su podijeljeni u dva roda:
*Australopitecus* i *Homo*. Čovjek, *Homo* *sapiens*, spada u rod
*Homo*, a smatra se da se razvio iz jedne vrste *Australopitecusa*
(Slika 3.2.).**

(SLIKA 3.2. OTPRILIKE OVDJE)

Evolucija mozga hominida
========================

Općenito se istraživanje evolucijskog razvoja čovjeka temelji na brojnim
fosilnim ostatcima i proučavanju živućih životinjskih vrsta. Međutim,
kada je riječ o istraživanju evolucije mozga, postoji jedan problem.
Mozak se ne fosilizira, tako da se o njegovu evolucijskom razvoju može
zaključivati samo indirektno, na temelju veličina pronađenih lubanja.
Veličine tih lubanja potom se rekonstruiraju izradom kalupa od gipsa, s
pomoću kojih se procjenjuje volumen lubanje te stoga i volumen mozga. Ta
je metoda omogućila prikupljanje informacija o razvoju mozga od pojave
*Australopitecusa afarensisa*, otprilike prije 3 do 4 milijuna godina,
pa sve do danas. Najpoznatiji je *Australopitecus aferensis* **Lucy**,
čije su kosti otkrivene 1974. godine u Etiopiji. Dobila je ime prema
pjesmi Beatlesa *Lucy in the sky with diamonds*, koja je glasno svirala
u kampu gdje je bio smješten tim istraživača koji su iskopali kosti.
Istraživanja njezinih kostiju dovela su do bitnih spoznaja o toj vrsti,
a jedna od njih je da su ti naši predci hodali uspravno i da su bili
niskog rasta (nešto viši od jednog metra). Pronalazak Lucy je, osim u
istraživačkim krugovima, odjeknuo i u javnosti. Važnost njezina
pronalaska opisana je u knjizi *Lucy:* *The Beginning of Humankind*,
autora Donalda Johansona, koji ju je i pronašao. Njezine se kosti danas
čuvaju u posebnim uvjetima u Nacionalnom muzeju u Addis Ababi u
Etiopiji.

Na Slici 3.3. prikazan je pretpostavljeni slijed pojave različitih
hominida tijekom evolucijske povijesti, počevši od *Australopitecusa
afarensisa*. Iako su se pojavljivale različitim redoslijedom, ne znači
da su sve vrste živjele u odvojenim vremenskim razmacima. Primjerice,
*Homo habilis* i *Homo erectus* živjeli su u isto vrijeme dug period.
Također, već je i spomenuto kako su *Homo sapiens* i *Homo
neandertalensis* bili suvremenici.

Istraživač David Geary sa Sveučilišta u Missouriju sažeo je prikupljene
informacije o povećanju mozga prikazanih vrsta hominida. Uočio je da se
mozak malo povećavao svaki put kad bi se pojavila nova vrsta, s tim da
je prvo veće povećanje volumena mozga utvrđeno kod pojave roda *Homo*
(*Homo habilis*), otprilike prije 2,5 milijuna godina. Primjerice,
*Australopitecus africanus* je imao volumen mozga od oko 500 cm^3^, dok
je prosječni volumen mozga *Homo habilisa* bio oko 650 cm^3^. Osim što
je rod *Homo* u usporedbi s rodom *Australopitecus* imao veći mozak,
smatra se da je imao i više vijuga i brazdi, što znači da je površina
moždane kore bila veća. Mozak se dalje značajno povećao kada se pojavila
vrsta *Homo erectus*, s prosječnim volumenom mozga od oko 900 cm^3^.
*Homo erectus* je izrazito važna vrsta za proučavanje evolucije čovjeka
jer je to prva vrsta hominida čiji su ostatci pronađeni izvan Afrike (u
Kini i Indoneziji). Također se smatra da je to prva vrsta hominida koja
je kontrolirala vatru.

(SLIKA 3.3. OVDJE)

Daljnje povećanje mozga, čak do 1500 cm^3^, uočeno je kod našeg bliskog
srodnika, *Homo neandertalensisa*, poznatog kao neandertalac.
Neandertalac je imao nešto veći mozak od mozga *Homo sapiensa*. Zvuči
nevjerojatno, ali nije pogrešno -- neandertalac je uistinu imao veći
mozak od nas! Kako je to moguće? Ti su hominidi bili teži i imali su
više mišićnog tkiva od čovjeka. Osim toga, živjeli su za vrijeme ledenih
doba, a vrste koje žive u hladnijim uvjetima, imaju i veći mozak.
Zapravo, neandertalci su uspjeli preživjeti u nekim od najgorih uvjeta
poznatih čovjeku. Uspjeli su jer su živjeli u spiljama, kontrolirali
vatru i odijevali životinjsku kožu.

Fosilni ostatci ukazuju da su neandertalci i današnji čovjek, *Homo
sapiens,* evoluirali od istog pretka te su više tisuća godina bili
suvremenici. Genetski nalazi čak pokazuju da su se međusobno
razmnožavali. Pronađeno je da moderni ljudi s područja Europe dijele 1
-- 4 % DNA s neandertalcima. Istraživači s Max Planck Instituta za
evolucijsku antropologiju otkrili su da je moderni čovjek od
neandertalaca „naslijedio" gene koji su odgovorni za imunološki sustav.
To je vjerojatno pomoglo *Homo sapiensu* da se uspješno obrani od
različitih vrsta patogena kada je počeo naseljavati područje Europe.
Neki teoretičari evolucije smatraju da su te dvije vrste hominida bile u
interakciji desetak tisuća godina tijekom ledenog doba, sve dok se broj
neandertalaca nije značajno smanjio prije otprilike 40 000 godina. Tada
nestaju svi njegovi tragovi. Ostatci neandertalaca pronađeni su i u
Hrvatskoj, na **Hušnjakovom brdu** u Krapini. Iskapanja ostataka trajala
su čak šest godina, od 1899. do 1905. Pronađene su kosti više hominida u
životnoj dobi od 2 do 40 godina. To je nalazište dalo veliki doprinos
europskoj i svjetskoj znanosti o evoluciji čovjeka. Više informacija o
hrvatskim neandertalcima možete naći u Muzeju krapinskih neandertalaca u
Krapini.

*Homo sapiens* je nastavio naseljavati područje Europe i nakon
izumiranja neandertalaca te se ubrzo razvija u anatomski modernog
čovjeka, koji danas ima prosječni volumen mozga oko 1400 cm^3^. Iako je
taj volumen manji od volumena mozga neandertalaca, on je gotovo tri puta
veći od volumena mozga današnjih čimpanzi (prosjek oko 400 cm^3^) i
gorila (prosjek oko 500 cm^3^). Dakle, osim proučavanja fosilnih
ostataka, ovakve usporedbe veličine mozga čovjeka i drugih živućih
životinjskih vrsta također su bitne u proučavanju evolucije mozga.
Sličnost s nekim drugim vrstama ukazuje da imamo zajedničkog pretka i da
je grana te vrste u evolucijskom stablu blizu naše grane. Takve
usporedbe omogućuju istraživačima da upotpune evolucijsko stablo i
otkriju podrijetlo današnjeg čovjeka i složenog živčanog sustava. Što
smo ovom metodom saznali do sada?

Usporedbe mozga čovjeka i drugih vrsta kralježnjaka 
===================================================

Bilo bi logično da se evolucijskim razvojem mozak kralježnjaka (Slika
3.4.) sve više i više povećavao. Tako bi ribe koje su se pojavile
ranije, trebale imati manji mozak od gmazova koji se pojavljuju nakon
njih. Slično, gmazovi bi trebali imati manji mozak od sisavaca jer su se
sisavci pojavili kasnije. Istom bismo logikom očekivali da sisavci imaju
nešto manji ili jednak mozak kao i današnje ptice jer su se obje vrste
pojavile približno u isto vrijeme. Međutim, ptice imaju daleko manji
mozak od sisavaca kao što je čovjek. Iz toga proizlazi da evolucijski
razvoj nije linearan, odnosno ne može se opisati jednostavnom linijom.
Inače, današnje su ptice jedini „živući dinosauri". One su se razvile od
teropoda -- vrste dinosaura s kojima dijele brojne zajedničke
karakteristike. Najpoznatiji i najstariji blizak srodnik pretku
današnjih ptica je **Archaeopteryx**. Najcjelovitiji fosilni primjerak
*Archaeopteryxa* nalazi se u Prirodoslovnom muzeju u Berlinu. Pronašao
ga je 1874. godine njemački farmer Jakob Niemeyer koji ga je, možda i ne
znajući njegovu znanstvenu vrijednost, prodao kako bi mogao kupiti kravu
za svoju farmu. Nakon nekoliko različitih vlasnika, taj je dragocjeni
fosil dospio do muzeja.

(SLIKA 3.4. OTPRILIKE OVDJE)

Kako naglašava neuroznanstvenik Stephen Marc Breedlove i njegovi
suradnici sa sveučilišta u Michiganu, razvoj mozga različitih
životinjskih vrsta nije imao linearan slijed jer je evolucija
kralježnjaka tekla odvojeno i simultano tijekom više od 200 milijuna
godina, baš poput razgranatog evolucijskog stabla. Za demonstraciju
odvojenog i simultanog razvoja Breedlove i suradnici daju primjer mozga
morskog psa, koji spada u grupu riba. Današnji morski pas ima veći mozak
od primitivnih morskih pasa iz evolucijske povijesti. Međutim, povećanje
mozga današnjeg morskog psa nije povezano s povećanjem mozga današnjeg
čovjeka koji spada u grupu sisavaca -- razvoj morskog psa i čovjeka
zapravo su dvije odvojene grane na evolucijskom stablu. Dakle, njihove
su evolucijske promjene neovisne iako imaju davnog zajedničkog pretka iz
kojeg su se razvili svi kralježnjaci.

Da su svi kralježnjaci međusobno povezani preko spomenutog zajedničkog
pretka, govore nalazi da svi mozgovi kralježnjaka imaju istu građu
neurona. No mozgovi različitih kralježnjaka razlikuju se po ukupnoj
veličini, razgranatosti izdanaka neurona i broju međusobnih veza među
neuronima. Isto tako, svi mozgovi kralježnjaka sadrže iste dijelove, ali
se također razlikuju u veličini. Primjerice, svaki dio mozga čovjeka ima
„svog dvojnika" u mozgu miša. Pod dvojnikom se misli na osnovu
strukture, koja uključuje koru velikog mozga, moždano deblo, srednji
mozak, međumozak i slično. Može se reći da su razlike u mozgu različitih
vrsta sisavaca kvantitativne prirode, odnosno razlikuju se u veličini, a
ne u osnovnoj strukturi. Tako moždana kora kod čovjeka zauzima veći dio
cijelog mozga nego kora mozga kod miševa. Dok je moždana kora čovjeka
naborana, kod miša je glatka.

Dakle, istraživanja evolucije mozga bila su usmjerena na veličinu mozga.
Logično je bilo očekivati da veći mozak označava i veće kognitivne
sposobnosti te da bi čovjek trebao biti na vrhu evolucijske ljestvice.
Iznenađenje je uslijedilo kada je otkriveno da slonovi, dupini i plavi
kitovi imaju veći mozak od nas, dok je mozak morževa sličan našem. Da
podsjetimo, i neandertalci su imali veći mozak od nas, kao i izumrli
mamuti. Možemo za primjer uzeti i mozak plavog kita koji je izrazito
veći od mozga crvenogrlog kolibrića. Unatoč toj razlici, obje vrste
pokazuju iznimno složen sklop ponašanja: imaju složeno glasanje, brane
svoj teritorij, zavode partnere, odgajaju svoje potomke i migriraju u
daleke krajeve. Iz toga slijedi da veličina mozga ne govori mnogo o
kognitivnim sposobnostima vrste.

Kada su istraživači shvatili da apsolutna veličina mozga ipak nije dobra
mjera sposobnosti i inteligencije vrste, uveli su novu mjeru -- stavili
su u omjer težinu mozga i težinu tijela. Što je mozak teži u odnosu na
tijelo, omjer je veći, i obrnuto. Pa izračunajmo koliko taj omjer iznosi
kod čovjeka. Težina mozga je 1,4 kg, a tijela u prosjeku 75 kg. 1,4/75 =
1,86 %. Omjer kod čimpanzi iznosi 0,88 % (0,4 kg/45 kg), što ukazuje da
ljudi imaju razvijenije sposobnosti od svojeg bliskog srodnika. Iako se
ta formula čini logičnom, ona također pokazuje da omjer kod male rovke
iznosi čak 10 % (3 g/30 g = 10 %)! To je inače najveći omjer nađen kod
životinja i zapravo nam govori da bi rovke trebale biti pet puta
inteligentnije od nas. Dakle, formula očito nije dovoljno dobra.
Istraživači su se potom zapitali kakav je općeniti odnos između težine
tijela i težine mozga različitih vrsta. Kao odgovor na to pitanje,
razvili su tzv. **kvocijent encefalizacije**. Navedeni je kvocijent
mjera *relativne težine*, umjesto apsolutne težine mozga. Dobiva se kao
omjer stvarne težine mozga i predviđene težine mozga kakvu bismo
očekivali za vrstu određene težine tijela. Pojednostavljeno, recimo da
znamo da riba koja teži 100 grama ima mozak prosječne težine od 0,1
gram. Ako pretpostavimo da ribe i sisavci imaju jednaku inteligenciju i
sposobnosti, tada bismo očekivali da i sisavac koji teži 100 grama ima
mozak od 0,1 gram. Međutim, istraživači su uočili da sisavac koji teži
100 grama (npr. miš) ima u prosjeku mozak težine oko 1 gram, što je 10
puta teže od mozga ribe u našem primjeru. Dakle, u ovom primjeru sisavci
imaju veći kvocijent encefalizacije od riba. Jednako kao što možemo
uspoređivati kvocijente encefalizacije različitih razreda životinja
(ribe *vs*. sisavci), možemo uspoređivati kvocijente različitih vrsta
unutar istog razreda (npr. čovjek *vs*. miš unutar razreda sisavaca).
Takve su usporedbe dovele do saznanja da čovjek ima najveći kvocijent
encefalizacije u usporedbi sa svim drugim vrstama. U tablici 3.1. možete
vidjeti koliko iznose kvocijenti za različite vrste prema istraživaču
Cairòu.

*Tablica 3.1. Kvocijent encefalizacije za različite vrste*

  **Vrsta**           **Kvocijent encefalizacije**
  ------------------- ------------------------------
  Čovjek              6,56
  Velika pliskavica   5,55
  Makaki majmun       3,15
  Pavijan             2,81
  Čimpanza            2,63
  Gorila              1,75
  Lav                 0,73
  Tigar               0,68
  Plavi kit           0,38

Dakle, na temelju toga možemo reći da ljudi imaju najveći mozak u
relativnom smislu. Razlika u veličini mozga čovjeka i ostalih životinja
uglavnom proizlazi iz većeg prednjeg dijela frontalnog režnja te većih
asocijativnih područja koja sadrže veći broj neurona nego kod ostalih
primata. Razvoj moždane kore, odnosno njezina prednjeg dijela frontalnog
režnja, čovjeku je omogućio visoke kognitivne sposobnosti, apstraktno
mišljenje, složenu jezičnu komunikaciju, stvaranje širokih društvenih
mreža, industrijsku i računalnu revoluciju, let u svemir i slično.
Povećanje određenih dijelova prednje moždane kore, kao i veza između
pojedinih područja, dovelo je do razvoja sposobnosti koje nas čine
ljudima. Antropolog i evolucijski psiholog Robin Dunbar sa Sveučilišta u
Oxfordu smatra da je do povećanja moždane kore došlo da bi se ljudi
uspješno snašli u velikoj društvenoj mreži i održavali odnose u
zajednicama. Navedeno je poznato kao **hipoteza društvenog mozga**.
Dunbar je utvrdio da postoji povezanost između veličine zajednice,
učestalosti međusobnog druženja i veličine prednjeg dijela moždane kore.
Što su zajednice veće, potrebno je procesirati više informacija, zbog
čega je potreban i veći dio moždane kore. Vezano za uspješno
preživljavanje u takvim složenim društvenim zajednicama, našim je
predcima od iznimne važnosti bilo razumjeti namjere drugih članova
zajednice te njihovu spremnost na suradnju. Smatra se da je suradnja
članova zajednice tijekom lova, obrane od predatora, traženja hrane i
slično, univerzalna karakteristika koja je nastala pojavom roda *Homo*.
Kako bi suradnja bila uspješna, naši su predci morali biti sposobni
detektirati varalice, odnosno članove zajednice koji nisu spremni za
suradnju. Uistinu, čini se da je tijekom evolucijske povijesti nastao
modul u mozgu upravo za prepoznavanje varalica i laži. Bitno je
napomenuti da se, kada se govori o modulu, ne misli na specifičan dio
mozga koji je moguće prepoznati tehnikama oslikavanja mozga, već o
složenom sustavu i mreži neurona u živčanom sustavu. Navedeni je modul
samo jedan od brojnih evolucijskih adaptacija mozga koje rješavaju
specifične probleme iz prošlosti ljudskih predaka. Pretpostavlja se da
postoje i druge slične adaptacije kao što su mogućnost prepoznavanja
lica, detektiranje emocionalnih ekspresija, pa čak i doživljavanje
ljubomore. Smatra se da je ljubomora kao složena emocija evoluirala s
ciljem detektiranja i uklanjanja prijetnje trenutnoj ljubavnoj vezi, što
je povećavalo vjerojatnost uspješnog razmnožavanja i prenošenja gena na
sljedeće generacije. Zanimljivo, brojna istraživanja pokazuju da
muškarci i žene različito reagiraju na različite oblike prijetnje vezi.
Nalazi ukazuju da je muškarac ljubomorniji na seksualnu nevjeru
partnerice. Smatra se da je to zbog toga što je time ugrožena njegova
sigurnost u očinstvo te je veća vjerojatnost ulaganja u potomstvo koje
nije njegovo. S druge strane, žena je uvijek sigurna da je dijete
njezino, ali riskira partnerovo napuštanje i gubitak njegove potpore.
Vjerojatnost napuštanja je veća ako se muškarac zaljubi u drugu ženu te
se pretpostavlja da su žene tijekom evolucije razvile posebnu
osjetljivost na znakove emocionalne nevjere. Svi ovi i slični moduli u
živčanom sustavu razvijali su se tijekom evolucijske povijesti jer su
povećavali vjerojatnost uspješnog preživljavanja i razmnožavanja. Iako
čovjek ima relativno najveći mozak, nisu svi dijelovi njegova mozga veći
od dijelova mozga drugih životinja. Neki dijelovi mozga su kod čovjeka
manji. Primjerice, njušna lukovica, struktura smještena u prednjem mozgu
koja je važna za osjet njuha, značajno je veća kod pasa i koza. Slično,
područja mozga zadužena za lokalizaciju i prepoznavanje zvukova velika
su kod šišmiša i dupina. Također je bitno spomenuti da to što čovjek ima
relativno najveći mozak ne znači ujedno da je najprilagođeniji i
najsposobniji od svih ostalih vrsta na planetu. Sve su druge životinje,
kao i čovjek, dobro prilagođene okolini u kojoj žive. Upravo je ta
okolina dovela do mozga kakvog danas poznajemo kod čovjeka i svih
ostalih životinjskih vrsta. Primjerice, okolina se može razlikovati po
dostupnosti hrane za životinje. Zanimljivo je da životinje koje žive u
okolini u kojoj hrana nije lako dostupna, imaju veće mozgove. Zašto je
to tako? Većina vrsta veliku količinu energije i vremena troši na
pronalaženje hrane i koristi različite strategije kako bi došla do nje.
Što je hranu teže naći u okolini, strategije moraju biti složenije. Zbog
toga vrste koje teže pronalaze hranu imaju i veće mozgove koji im
omogućuju složene strategije.

Prednosti većeg mozga su jasne -- veći mozak omogućava širok raspon
različitih sposobnosti. Međutim, neuroznanstvenik Breedlove naglašava da
veliki mozak ima nekih svojih nedostataka. Da bi se razvio veći mozak,
potreban je duži period trudnoće, što može predstavljati problem za
majku. Nadalje, veliki mozak zahtijeva i veću lubanju, što može
komplicirati porod. Komplikacije mogu nastati ako je lubanja prevelika
da prođe kroz uski porođajni kanal, posebice ako majka ima usku
zdjelicu. U tom slučaju i dijete i majka mogu biti u životnoj opasnosti.
Ipak, današnji napredak medicine u području ginekologije i opstetricije
uvelike smanjuje vjerojatnost negativnih ishoda tijekom poroda.
Primjerice, danas se veliki broj poroda obavlja carskim rezom, zbog čega
i žene s jako uskom zdjelicom mogu bez većih poteškoća roditi zdravo
dijete. Istraživači Mitteroecker i suradnici sa Sveučilišta u Beču
smatraju da je sve veći broj poroda carskim rezom mogao dovesti do
promjena u ljudskoj evoluciji. Autori objašnjavaju da su tijekom
evolucijske prošlosti žene s uskom zdjelicom imale manju šansu
preživljavanja tijekom poroda. U isto vrijeme, prirodni je odabir
djelovao tako da se rađaju djeca s većom lubanjom jer su velika
novorođenčad ujedno imala i veću šansu preživljavanja. Dakle, riječ je o
svojevrsnom konfliktu -- velika lubanja djeteta mogla je dovesti u
opasnost život rodilje, ali u isto je vrijeme mogla dovesti i do veće
kasnije adaptibilnosti djeteta, što je u literaturi poznato kao
**opstetricijska dilema***.* Navedeno znači da je morao postojati
„kompromis" između veličine zdjelice majke i veličine djeteta da bi
oboje uspješno preživjeli. Moguće je da je carski rez „poremetio" taj
kompromis jer danas i žene s uskom zdjelicom uspješno rađaju veliku
novorođenčad, prenoseći gene na svoje kćeri koje će vjerojatno također
imati usku zdjelicu. Moguće je da se zbog toga sve više rađaju i djeca s
većom lubanjom, jer velika lubanja više nije prijetnja uspješnom porodu.
Ta je mogućnost uistinu zanimljiva, a buduća će istraživanja svakako
dati uvid u stvarne podatke te otkriti koliko su uistinu veliki efekti
carskog reza na evoluciju čovjeka.

Postoje i drugi problemi koji se tiču evolucijskog razvoja mozga. Prvo,
da bi mozak dosegao veličinu kao kod odraslog čovjeka, mora se razvijati
i nakon rođenja, što znači da je dijete duže ovisno o majci. Nadalje,
naš mozak troši jako mnogo energije. U prvom poglavlju susreli ste se s
podatkom da taj organ troši 20 % naše energije iako zauzima samo 2 %
naše mase. Uzevši u obzir veliku količinu energije koju mozak troši za
svoj rad, možda ste među onima koji su se zapitali je li moguće napornom
mentalnom aktivnošću (npr. učenjem za ispit) potrošiti više energije te
time i više kalorija. Konačno, može li se tako smršavjeti? Ako ste se to
zapitali, niste jedini, ali odgovor je nažalost negativan -- rješavanje
statističkih zadataka neće ukloniti efekte čipsa koji ste pojeli.
Profesor David Levitsky s Cornell University objasnio je da povećanje
mentalne aktivnosti uistinu povećava potrošnju energije i gubljenje
kalorija -- ali samo do 10 kalorija dnevno. To znači da bi bilo potrebno
nekoliko godina da se promijeni broj na vagi. A zamislite samo kako bi
bilo zabavno da možemo smršavjeti ležeći na kauču i rješavajući složene
matematičke jednadžbe.

Sada kada znamo kako se mozak razvio tijekom evolucijske povijesti,
pitanje je što se događa s mozgom posljednjih desetak tisuća godina. Je
li se još povećao ili je ostao isti? Mijenja li se još uvijek ili je
razvoj stao pojavom modernog čovjeka?

Mozak modernog čovjeka
======================

Istraživanja koja je proveo profesor John Hawks sa Sveučilišta u
Winsconsinu pokazuju da se u posljednjih 20 000 godina mozak modernog
čovjeka -- smanjuje! Hawks daje zapanjujuće podatke o brzini smanjivanja
mozga: ako se smanjivanje nastavi jednakim tempom, u sljedećih 20 000
godina naš će mozak biti veličine mozga *Homo erectusa*. Naravno, taj je
podatak samo ilustracija brzine smanjivanja, zapravo je malo vjerojatno
da će se to uistinu i dogoditi. Neovisno o tome, činjenica jest da je
došlo do malog smanjenja veličine mozga i postavlja se pitanje zašto.
Nekoliko je mogućih razloga. Prvo, prosječna veličina tijela modernih
ljudi smanjila se tijekom posljednjih 10 000 godina. Kako je ranije
spomenuto, veća masa tijela uglavnom je povezana s većim mozgom.
Nadalje, u posljednjih 20 000 godina otkako se mozak smanjuje, nastupilo
je razdoblje holocena koje je obilježeno višim temperaturama i toplijim
klimatskim uvjetima. Toplija je klima pak povezana s manjim mozgom.
Christopher Stringer, paleoantropolog iz Prirodoslovnog muzeja u Londonu
predlaže mogućnost da je način života modernog čovjeka doveo do
smanjenja mozga. Na primjer, pripitomljene životinje imaju manje mozgove
od svojih srodnika koji žive u divljini, vjerojatno jer ne trebaju
promišljati o strategijama pronalaska hrane i izbjegavanju neprijatelja.
Ne treba dodatno pojašnjavati da je moderni čovjek danas poprilično
„pripitomljen" i zaštićen u svojem domu za razliku od prvih *Homo
sapiensa*, što je možda dovelo do smanjenja njegova mozga.

Kognitivni znanstvenik i evolucijski psiholog David Geary objašnjava
svoju teoriju zašto se mozak smanjuje. Za to ćemo pojašnjenje kratko
ponoviti kako evolucija funkcionira. Dakle, ako se neki pojedinci iz
nekog razloga više razmnožavaju, logično je da imaju i više potomaka
koji nasljeđuju njihove gene. Posljedično, tijekom mnogo generacija
frekvencija gena tih pojedinaca u populaciji će se povećati. Naši predci
koji su imali veći mozak, bili su uspješniji u preživljavanju i
razmnožavanju te je stoga došlo do povećanja mozga. Međutim, Geary
smatra da to više nije slučaj jer je posljednjih desetak tisuća godina
čovjek počeo stvarati velike društvene zajednice, živjeti u udobnosti
svojeg doma u gušće naseljenim područjima te je uveo podjelu rada i
učinkovitiji pronalazak i uzgoj hrane. Od tada se uspješno mogu
razmnožavati i ljudi s manjim mozgom i nižih sposobnosti. Na tu je ideju
Geary došao kada je istraživanjem utvrdio da ljudi u gušće naseljenim
područjima imaju manju lubanju i vjerojatno manji mozak. To ga je navelo
na zaključak da razvojem složenih društvenih zajednica ljudi ne moraju
imati velike adaptivne sposobnosti da bi preživjeli jer im pomažu drugi
članovi zajednice. Takav je stil života poprilično različit od života
naših predaka čiji je život ovisio o uspješnim strategijama pronalaska
hrane, lovu i izbjegavanju predatora. David Geary također na duhovit
način svoju teoriju o smanjenju mozga povezuje s filmom *Idiocracy* iz
2006. godine, redatelja Mikea Judgea. U filmu se Joe Bauers, kojeg glumi
Luke Wilson, budi iz hibernacije nakon 500 godina i shvaća da je
najpametnija osoba u Americi jer se cijela populacija pretvorila u
neinteligentne ljude. Dakako, to se nije zapravo dogodilo s modernim
čovjekom, ali je zabavan znanstveno-fantastični prikaz koji vrijedi
pogledati. Čini se da još uvijek nemamo odgovor na pitanje zašto se
mozak smanjio i kakav će biti u budućnosti, no ta problematika svakako
predstavlja izazov za daljnja istraživanja. Osim toga, zasigurno nas
čekaju nova otkrića koja će upotpuniti sliku našeg evolucijskog stabla i
dovesti do novih spoznaja o evoluciji ovog najkompleksnijeg organa
modernog čovjeka. Ova su istraživanja iznimno važna jer su milijuni
godina evolucije doveli do mozga kakvog imamo danas i oblikovali naše
cjelokupno ponašanje.

**\
**

**Zaključci**

1\. Evolucija živih bića proces je tijekom kojeg se događaju postupne
promjene u genima koje se prenose iz generacije u generaciju. Prirodni
odabir označava proces prenošenja gena povezanih s većim preživljavanjem
na iduće generacije. Pod umjetnim odabirom podrazumijevaju se promjene
učestalosti gena u populaciji, koje se događaju pod utjecajem čovjeka.
Vrstu možemo definirati kao skup genetski sličnih jedinki koje se mogu
međusobno razmnožavati.

2\. Evolucija se može prikazati kao razgranato stablo na kojem najmanja
grančica predstavlja jednu vrstu, dok zajednička grana na kojoj se
nalazi više manjih grančica predstavlja zajedničkog pretka. Unutar
skupine kralježnjaka prvi su se sisavci pojavili otprilike prije 180
milijuna godina. Sisavci se dijele na redove, kao što je primjerice red
primata. Oni se dalje dijele u porodice, od kojih jednu čine hominidi
koji se dalje dijele u dva roda: *Australopitecus* i *Homo.* Čovjek,
*Homo sapiens*, spada u rod *Homo*, a najvjerojatnije se razvio iz jedne
vrste *Australopitecusa.*

3\. Istraživanja evolucijskog razvoja čovjeka temelje se na
proučavanjima fosilnih ostataka i živućih životinjskih vrsta. O
evolucijskom razvoju mozga zaključuje se indirektno na temelju veličina
pronađenih lubanja. Lucy je najpoznatiji *Australopitecus aferensis*
čije su kosti otkrivene u Etiopiji 70-ih godina prošlog stoljeća. S
pojavom novih vrsta njihov mozak se povećavao, s tim da je prvo
značajnije povećanje volumena mozga utvrđeno kod pojave roda *Homo*
otprilike prije 2,5 milijuna godina. Mozgovi modernog čovjeka imaju
prosječan volumen oko 1400 cm^3^.

4\. Mozgovi različitih kralježnjaka razlikuju se u ukupnoj veličini,
razgranatosti izdanaka i broju sinaptičkih veza među neuronima.
Kvocijent encefalizacije predstavlja mjeru relativne težine mozga, a
dobije se kao omjer stvarne težine mozga i predviđene težine mozga kakvu
bismo očekivali za vrstu određene težine tijela. Usporedbe kvocijenata
encefalizacije različitih vrsta rezultirale su spoznajom da čovjek u
usporedbi sa svim drugim vrstama ima najveći mozak u relativnom smislu.
U usporedbi s drugim primatima, čovjek ima veće prednje dijelove
frontalnog režnja, a njegova asocijativna kortikalna područja sadrže
veći broj neurona. Navedeno mu je omogućilo visoke kognitivne
sposobnosti, apstraktno mišljenje i jezičnu komunikaciju. Hipoteza
društvenog mozga pretpostavlja povećanje moždane kore kako bi se ljudi
uspješno snašli u većoj društvenoj mreži i kako bi održavali odnose u
zajednicama. Iako veći mozak omogućava širok raspon različitih
sposobnosti, za njegov razvoj potreban je duži period trudnoće te veća
lubanja. Opstetricijska dilema pretpostavlja kompromis između veličine
zdjelice majke i veličine djeteta kako bi oboje uspješno preživjeli
porod.

5\. Posljednjih se 20 000 godina mozak modernog čovjeka smanjuje.
Nekoliko je mogućih razloga: topliji klimatski uvjeti, smanjenje
tjelesne mase, način života modernog čovjeka, život u gušće naseljenim
područjima.

**Testirajte se**

1.  Navedite i opišite neke primjene umjetnog odabira.

2.  Koje su sve moguće prednosti uspravnog u usporedbi s četveronožnim
    hodanjem za ljude?

3.  Koji su mogući razlozi zbog kojih je neandertalac imao veći mozak od
    današnjeg čovjeka?

4.  Razmislite koji su sve mogući nedostatci i posljedice evolucijskog
    povećanja mozga.

5.  Navedite hipotetske uzroke koji su mogli utjecati na smanjenje mozga
    suvremenog čovjeka.

**Preporučena dodatna literatura**

Miller, G. (2007). *Razum i razmnožavanje: Kako je izbor seksualnih
partnera oblikovao ljudsku narav.* Zagreb, Hrvatska: Algoritam.

Miller, J. i Van Loon, B. (2010). *Introducing Darwin: A Graphic Guide*.
United Kingdom: Icon Books Ltd.

Ridley, M. (2004). *Evolucija: klasici i suvremene spoznaje*. Zagreb:
Naklada Jasenski i Turk.

**Važni pojmovi**

**Archaeopteryx** Najstariji i najpoznatiji blizak srodnik pretku
današnjih ptica.

**Evolucija Proces tijekom kojeg se događaju postepene promjene u genima
koji se prenose iz generacije u generaciju.**

**Hipoteza društvenog mozga** Pretpostavka da je do povećanja moždane
kore došlo kako bi se ljudi uspješno snašli u velikoj društvenoj mreži i
održavali odnose u zajednicama.

**Hušnjakovo brdo** Hrvatsko pronalazište ostataka neandertalaca koje je
dalo veliki doprinos europskoj i svjetskoj znanosti o evoluciji čovjeka.

**Kvocijent encefalizacije** Mjera relativne težine mozga koja se dobiva
kao omjer stvarne težine mozga i predviđene težine mozga kakvu bismo
očekivali za vrstu određene težine tijela.

**Lucy Najpoznatiji *Australopitecus aferensis*, čiji je pronalazak
doveo do bitnih spoznaja o toj vrsti, a jedna od njih je da su ti naši
predci hodali uspravno i da su bili niskog rasta (nešto viši od jednog
metra).**

**Opstetricijska dilema** Svojevrsni konflikt između veličine lubanje
novorođenčeta koja može dovesti u opasnost život rodilje te istovremeno
može dovesti do veće adaptibilnosti djeteta s većom lubanjom. Navedeno
znači da je morao postojati „kompromis" između veličine zdjelice majke i
veličine djeteta da bi oboje uspješno preživjeli.

**Prirodni odabir Povećanje učestalosti pojedinih gena u populaciji koji
su povezani s većom vjerojatnosti preživljanja, odnosno smanjenje
učestalosti onih koji su povezani s manjom vjerojatnosti
preživljavanja.**

**Umjetni odabir Promjene učestalosti pojedinih gena u populaciji pod
utjecajem čovjeka.**

**Vrsta Skup genetski sličnih jedinki koje se mogu međusobno
razmnožavati.**

**Literatura**

**Breedlove, S. M., & Watson, N. V. (2013). *Evolution of the Brain and
Behavior.* In S. M. Breedlove, & N. V. Watson (Eds.), *Biological
Psychology: An Introduction to Behavioral, Cognitive, and Clinical
Neuroscience* (pp. 151-178). Sunderland, MA: Sinauer Associates, Inc.
Publishers.**

**Buss, D. M. (2013). Sexual jealousy. *Psihologijske teme, 22*(2),
155-182.**

**Cairó, O. (2011). External measures of cognition. *Frontiers in human
neuroscience*, *5*(108), 1-9.**

Dannemann, M., Andrés, A. M., Kelso, J. (2016). Introgression of
Neandertal- and Denisovan-like Haplotypes Contributes to Adaptive
Variation in Human Toll-like Receptors. *American Journal of Human
Genetics*, *98*, (1), 22-33.

**Deschamps, M., Laval, G., Fagny, M., Itan, Y., Abel, L., Casanova, J.
L., Ptin, E., Quintana-Murci, L. (2016). Genomic signatures of selective
pressures and introgression from archaic hominins at human innate
immunity genes. *The American Journal of Human Genetics, 98*(1), 5-21.**

**Geary, D. C. (2005). *The origin of mind: Evolution of brain,
cognition, and general intelligence*. American Psychological
Association.**

**Hofman, M. A. (2014). Evolution of the human brain: when bigger is
better. *Frontiers in neuroanatomy*, *8*, 15.**

Johanson, D. i Edey, M. A. (1990). *Lucy: The beginnings of humankind*.
New York, New York: Simon and Schuster.

**Kaas, J. H. (2012). The evolution of neocortex in primates. *Progress
in brain research*, *195*, 91-102.**

**Kavoi, B. M., & Jameela, H. (2011). Comparative morphometry of the
olfactory bulb, tract and stria in the human, dog and goat.
*International Journal of Morphology, 29*(3). 939-946.**

Nieuwenhuys, R., Ten Donkelaar, H. J. i Nicholson, C.* (1998). The
Central Nervous System of Vertebrates.* Berlin, Germany: Springer.

Pinel, J. P. J. (2000). *Biološka psihologija*. Jastrebarsko: Naklada
Slap.

Stone, V. E., Cosmides, L., Tooby, J., Kroll, N. i Knight, R. T. (2002).
Selective impairment

of reasoning about social exchange in a patient with bilateral limbic
system damage.

*Proceedings of the National Academy of Sciences, 99*(17), 11531-11536.

Stringer, C. Why Have Our Brains Started to Shrink?

URL:
https://www.scientificamerican.com/article/why-have-our-brains-started-to-shrink/

**Popis slika**

![C:\\Users\\Pavle\\Desktop\\Ilustracije\\3.1.jpg](media/image1.jpeg){width="5.604724409448819in"
height="8.402985564304462in"}

Slika. 3.1. Ilustracija evolucijskog stabla

![C:\\Users\\Pavle\\Desktop\\Ilustracije\\3.2.jpg](media/image2.jpeg){width="5.179104330708661in"
height="7.764864391951006in"}

Slika 3.2. Biološka kvalifikacija današnjeg čovjeka.

![C:\\Users\\Pavle\\Desktop\\Ilustracije\\3.3.jpg](media/image3.jpeg){width="6.510416666666667in"
height="4.346894138232721in"}

Slika 3.3. Pojednostavljen prikaz evolucije današnjeg čovjeka

![C:\\Users\\Pavle\\Desktop\\Ilustracije\\Pog3\_fin\\3.4\\3.4.jpg](media/image4.jpeg){width="6.5in"
height="4.333333333333333in"}

Slika 3.4. Pojednostavljen prikaz evolucije kralježnjaka


4\. POGLAVLJE

KORISTIMO LI SAMO 10 % MOZGA? RASKRINKAVANJE NAJPOZNATIJEG MITA O MOZGU

*Pavle Valerjev*

U ovom poglavlju naučit ćemo:
-   o znanstvenim mitovima
-   o mitu o 10 % iskorištenog mozga i o njegovim raznim verzijama
-   o nastanku navedenog mita i pogrešnim interpretacijama
    psihologijskih i neuroznanstvenih otkrića
-   o tome zašto ljudi vjeruju u taj mit
-   o argumentima koji pobijaju mit o 10 % iskorištenog mozga

\[stranica namjerno ostavljena prazna\]

##### Dekada mozga i nove spoznaje o mozgu

Godine 1990. američki je Kongres na prijedlog vodećih stručnjaka iz
neuroznanstvene zajednice odlučio da će devedesete godine dvadesetog
stoljeća biti proglašene **dekadom mozga**. Proklamaciju je potpisao i
tadašnji američki predsjednik George W. Bush. Time se htjela potaknuti
svijest javnosti o važnosti istraživanja koja su neophodna ne samo za
razumijevanje funkcioniranja mozga već i za doprinos u borbi protiv
brojnih bolesti živčanog sustava. Proklamacija je implicitno potaknula
značajna financiranja neuroznanstvenih istraživanja te je sama
neuroznanost primjetno povećala svoju vidljivost u očima javnosti. Jedna
od dodatnih inicijativa koja proizlazi iz dekade mozga je i Tjedan mozga
(*Brain Awareness Week*) koji se sredinom ožujka svake godine održava u
brojnim svjetskim gradovima s ciljem povećanja javne svijesti o važnosti
istraživanja mozga. Tjedan mozga redovno se održava i u Hrvatskoj. Na
primjer, u Zadru ga redovito organiziraju članovi Odjela za psihologiju
sa zadarskog sveučilišta.

Proklamacija o dekadi mozga polučila je brojne znanstvene uspjehe u
istraživanju mozga. U izvještaju europskog ogranka DANA saveza, koji je
promotor dekade mozga i Tjedna mozga, navode se brojni **znanstveni
uspjesi u istraživanju mozga** od kojih možemo navesti neke. Primjerice,
ostvaren je znatan napredak u razumijevanju bioloških temelja ovisnosti,
što je i bio jedan od glavnih ciljeva dekade mozga. Zatim, otkriveni su
geni koji su povezani s brojnim neurološkim bolestima poput
Huntingtonove, Alzheimerove i Parkinsonove bolesti, kao i geni za koje
se čini da su povezani s poremećajima poput shizofrenije, autizma,
manične depresije i disleksije. Također su ostvarene nove spoznaje o
mogućnosti regeneracije živčanog tkiva, što predstavlja svojevrsni
neuroznanstveni kopernikanski obrat. Naime, jedna od glavnih dogmi
neuroznanosti bila je da se neuroni ne mogu dijeliti i regenerirati u
odraslom mozgu. Međutim, otkriveno je da u određenim uvjetima novi
neuroni ipak nastaju u hipokampusu i nekim drugim dijelovima korteksa iz
stanica koje se zovu neuralne matične stanice. Te spoznaje mogu
doprinijeti razvoju revolucionarnih tehnika liječenja neuroloških
oštećenja poput ozljeda kralježnice i moždanog udara, kao što i genetske
spoznaje otvaraju vrata novom pristupu liječenju demencija. Također, do
važnih je spoznaja došlo i u razumijevanju „plastičnosti" mozga. Naime,
mozak se male djece razvija, neuroni migriraju i živčana vlakna
izrastaju i protežu se na brojne krajeve živčanog sustava ostvarujući
pritom nove sinaptičke veze. Razumijevanjem načina na koji je mozak
plastičan, otvaramo vrata razumijevanju razvoja, učenja i pamćenja.

Iako je desetljeće mozga već godinama iza nas i iako se zamah ondašnjih
otkrića nastavlja i dalje, možda čak i intenzivnije, mozak i dalje
predstavlja veliki misterij. Odrasli ljudski mozak, koji se sastoji od
oko 100 milijardi živčanih stanica (i višestruko više glija-stanica koje
pružaju strukturalnu i metaboličku potporu neuronima) i od otprilike
jedne bilijarde sinaptičkih veza, vjerojatno je najsloženija stvar za
koju do sad znamo u svemiru. Nekome se može učiniti da bismo čak mogli
usporediti istraživanje mozga sa svemirskim istraživanjima. Svemir je,
naime, nezamislivo velik i sadrži stotine milijardi galaktika sa
stotinama milijardi zvijezda. Mozak je, s druge strane, nezamislivo
složen i sadrži već navedene velike brojke neurona i sinapsi. U oba su
područja istraživanja dosadašnja otkrića fascinantna i velika, ali
nepoznanice su i dalje brojne. Zahtjevi za rješavanjem nepoznanica o
mozgu sve su jači jer čovječanstvo sve više opterećuju brojne moždane
bolesti i poremećaji koji znatno narušavaju kvalitetu življenja. To
pogotovo ima smisla ako uzmemo u obzir produženje prosječnog životnog
vijeka koji donosi veću vjerojatnost demencija i moždanih udara. Stoga
oksfordski profesor Colin Blakemore ističe da važnost istraživanja mozga
nije završena krajem dekade mozga i s početkom 21. stoljeća. Upravo
suprotno, on predviđa da će se istraživanja intenzivirati kako bi se
izašlo na kraj s navedenim problemima te da će cijelo 21. stoljeće biti
„stoljeće mozga". Ako je to doista tako, inicijative za popularizaciju
znanja o mozgu itekako su dobrodošle, a obrazovni sustavi država trebali
bi uložiti dodatna sredstva u neuroznanstveno i psihološko obrazovanje.

\* \* \*

Dekada mozga (90-e godine 20. stoljeća) je iza nas. U predgovoru smo
opisali da je ta inicijativa bila pokrenuta zbog potrebe za rješavanjem
brojnih znanstvenih i medicinskih problema koji se tiču funkcioniranja
mozga kao i zbog potrebe za širenjem javne svijesti o važnosti
istraživanja mozga. Trud znanstvenika i poticajno financiranje
istraživačkih projekata omogućili su brojna otkrića o mozgu i nastavak
te inicijative osjeća se i dalje. Danas o mozgu znamo daleko više nego
što se znalo prije 90-ih godina 20. stoljeća i novo se znanje
svakodnevno akumulira. Međutim, mozak je iznimno složen organ i postoje
još brojna pitanja koja čekaju svoj odgovor. Mozak je i dalje neriješen
problem čak i za neuroznanstvenike i psihologe, pa se možemo zapitati
kolika je tek nepoznanica za prosječnog laika. Vjerojatno taj laik zna
za živčane stanice, sinapse, glavne režnjeve mozga. Možda čak zna za
neka specijalizirana područja, poput područja za vid u okcipitalnom
režnju ili područja za prepoznavanje lica u fuziformnoj vijugi. Međutim,
pretpostavljamo da, ako naš zamišljeni laik nije student/ica medicine
ili psihologije i ako ne uživa u redovnom čitanju literature o mozgu, ne
zna o mozgu mnogo više od toga. Međutim, zasigurno zna da je mozak jako
složen i da o njemu postoje brojna neodgovorena pitanja. Kad znamo da je
nešto jako složeno i nepoznato, odmah se uključuje jedna od posebnih
ljudskih sposobnosti -- mašta. A mašta, kako znamo, može svašta --
zamisliti.

Ljudi povremeno razgovaraju o raznim misterioznim temama, pa tako i o
mozgu. To je jednostavno dio naše znatiželjne prirode koja je osnovni
pokretač ljudskog znanja. Međutim, iz više razloga takvi razgovori znaju
krenuti stranputicama. Takve su i rasprave o 10 % iskorištenog mozga.
Možda ste i sami doživjeli da ste od poznanika ili pak potpunih
neznanaca bili uvučeni u ovakav razgovor: „Pa poznato je da ljudi
koriste samo 10 % mozga! Zamisli samo što bi sve mogli kada bi koristili
preostalih 90 %. Mogli bi opažati, čuti i osjećati najsitnije detalje.
Mogli bi sve znati i biti superinteligentni." (Neki ovdje puste mašti na
volju i nastave dalje, dok priča ne sjedne u širi okvir uvjerenja.)
„Mogli bi komunicirati telepatski i mogli bi mislima pokretati predmete.
Bili bi vidoviti jer bi mozgovi čitali informaciju iz dosad nepoznatih
medija. Mogli bi komunicirati i s bićima iz drugih galaktika, pa i iz
drugih dimenzija, iz drugih stvarnosti, a možda i s bogovima. Mogli bi
se dovesti u harmoniju i mogli bi se liječiti mislima. Možda bi se čak
mogli mislima teleportirati na druga mjesta i u drugo vrijeme. U stvari,
poznato je da su nekad svi ljudi bili telepati, a to je bilo prije nego
što su izumili jezik, zar ne? A nakon toga nas je tehnička civilizacija
dodatno umrtvila. Danas znamo mnogo manje od naših predaka."

Ovaj zamišljeni monolog predstavlja vjerovanje koje se naziva **mit o
korištenju 10 % mozga**. Zagovornici tog mita vjeruju da ljudi koriste
svega 10 % mozga, dok je preostalih 90 % neiskorišteno. Odmah ćemo
otkloniti bilo kakve dileme. To je vjerovanje pogrešno. Dakle,
neistinito je da ljudi koriste samo 10 % mozga. Istina je da ljudi
koriste cijeli svoj mozak. Znači, ljudi koriste 100 % mozga i jedini
neiskorišteni dijelovi mozga mogli bi biti oni koji su uništeni uslijed
ozljede ili bolesti. I sve ostale fantastične sposobnosti koje su ranije
navedene, također su neistinite, ali se lijepo uklapaju u mit. Dakle, ne
postoji telepatija, vidovitost, teleportacija mislima, razgovaranje s
bićima iz drugih dimenzija, niti su ljudi ikad bili telepati. Ovakva
vrsta naizgled znanstvenog, uvriježenog i netočnog uvjerenja naziva se
**znanstvenim mitom**. To, dakako, nije jedini mit. Postoji golemi broj
mitova koji se tiču raznih područja znanosti -- astronomije, geologije,
biologije, meteorologije, psihologije i drugih. Primjer je znanstvenog
mita ideja da godišnja doba ovise o promjenjivoj udaljenosti Zemlje od
Sunca (istina je da ovise o nagibu zemljine osi). Ili pak vjerovanje da
će svojstva recesivnih gena (poput crvene kose) izumrijeti. Ili
„činjenica" da muha živi 24 sata. Ili „općepoznata stvar" da noj zabija
glavu u pijesak u opasnosti i da jedna pseća godina iznosi sedam
ljudskih. Dakako da postoji i više mitova koji se tiču psihologije i
neuroznanosti. Osim mita o 10 % mozga navest ćemo još neke za koje ste
možda i sami nekad mislili da su znanstvene istine. Mit je, recimo, da
postoje sljedeći tipovi ljudi: „ljudi desnog mozga" koji su kreativni i
intuitivni te „ljudi lijevog mozga" koji su analitični i racionalni.
Naime, sve kognitivne funkcije koriste obje hemisfere, a tehnike
oslikavanja mozga nisu otkrile nikakav poseban fokus kreativnosti u
desnoj hemisferi. Također, mit je da djeca (a i odrasli) imaju posebne
stilove učenja (vidni tip, slušni tip, verbalni tip, motorni tip) te da
najbolje uče ako je informacija prezentirana na način koji odgovara
njihovu stilu. Nadalje, mit je da se u mozgu muškarca i žene odvijaju
drukčiji procesi prilikom učenja. Ima još: čini se da je mit i poznati
Mozartov efekt. Slušanje Mozartove glazbe, koliko god to bilo uzvišeno i
lijepo iskustvo, ipak nas ne čini inteligentnijima. Ipak, treba imati na
umu da nisu sva poznata uvjerenja mitovi. Recimo, poznata je činjenica
da je mozak organ koji nema receptore za bol. Dakle, kad nas boli glava,
ne boli nas mozak, već bol može proizaći iz kože, mišića, krvnih žila i
moždane ovojnice.

Mitovi su brojni, pa tako i oni o ljudskom mozgu i ponašanju. To su
takozvani **neuromitovi** i **psihomitovi**. Među svima njima
najpoznatiji, a možda i najstariji i najtvrdokorniji, upravo je mit o
korištenju 10 % mozga. On je sveprisutan i rasprostranjen po cijelom
svijetu. Velik postotak javnosti u njega vjeruje i često se pojavljuje u
popularnoj kulturi, prvenstveno u popularnim filmovima. Kao dodatak tom
mitu, vjeruje se i da se neiskorišteni dijelovi mozga nekako mogu
aktivirati --posebnim tehnikama, kemikalijama ili lijekovima te da ljudi
tako mogu unaprijediti svoje sposobnosti. Postoje čak i ideologije,
religije i terapijski sustavi koji dio svojeg učenja temelje na tom
mitu. Tako, primjerice, New Age pokret (pokret Novo doba), koji se
razvio na zapadu tijekom 60-ih i 70-ih godina 20. stoljeća, uključuje u
svoja učenja i mit o 10% mozga. Taj je pokret religijska i
pseudoznanstvena mješavina ideja iz hinduizma, astrologije, budizma,
teozofije, kršćanskog gnosticizma i okultizma te zastupa ideju da će
ljudski rod prema astrološkim i drugim tumačenjima uskoro prijeći u novo
doba -- iz negativističkog doba ribe u optimistično doba vodenjaka koje
prati uzdizanje svijesti. To uzdizanje svijesti manifestirat će se, među
ostalim, i tako što će se aktivirati preostalih 90 % mozga te će
dobivena uzvišena svijest imati moći poput telekineze i telepatije. Mit
je također bio populariziran te na razne načine parafraziran raznim
učenjima za samounaprjeđenje, za pozitivno mišljenje te uz pomoć raznih
učitelja, gurua i tzv. životnih trenera. Primjer takve
ideološko-religijske pseudoznanstvene doktrine koja parafrazira mit je
scijentologija. To je noviji religijski pokret nastao u 20. stoljeću
čiji je osnivač pisac L. Ron Hubbard. Pokret je popularan među slavnim
osobama poput holivudskih glumaca. Ta se religija razvila iz dijanetike
-- Hubbardova pseudoznanstvenog sustava učenja i psihoterapije koji je
prvi put opisao u svojoj knjizi, objavljenoj 1950. godine, koja se
smatra temeljem scijentologije. U knjizi, na sedmoj stranici, stoji da
su „misaoni procesi ometeni ne samo engramičnim naredbama, već i
činjenicom da reaktivni um reducira sposobnost mišljenja. Zbog toga, tek
neki ljudi posjeduju više od 10 % svoje potencijalne svjesnosti."
Postoje i drugi sustavi psihoterapija i osobnog razvoja koji su
prepoznati kao pseudoznanost, a koji propagiraju neku od verzija mita o
neiskorištenom mozgu. Među njima su neurolingvističko programiranje,
sugestopedija i transcedentalna meditacija. Kako vidimo, mit o 10 %
iskorištenog mozga nije samo popularan među pojedincima, već postoje
institucionalizirana učenja koja doprinose širenju i zadržavanju mita u
populaciji. Kolika je stvarno proširenost tog vjerovanja među ljudima?

Postoji više istraživanja koja ispituju koliko je mit od 10 % mozga
raširen u populaciji. Na primjer, Sanne Dekker i njezini suradnici s
amsterdamskog i bristolskog sveučilišta 2012. godine istražili su koliko
su učitelji u Nizozemskoj i u Ujedinjenom Kraljevstvu skloni raznim
neuromitovima. Uzorak je sadržavao ukupno 242 osnovnoškolskih i
srednjoškolskih učitelja. Svi su ispitanici ispunili upitnik koji se
sastojao od 32 tvrdnje od kojih su 15 bile neuromitovi, a preostale su
bile točne. Ispitanikov je zadatak bio da za svaku tvrdnju odgovori je
li, po njegovu mišljenju, istinita ili ne. U sedam od 15 mitova
vjerovalo je više od 50 % učitelja. Paradoksalno, daleko najuvjerljiviji
mitovi za učitelje bili su upravo oni koji se tiču obrazovanja i učenja:
više od 93 % učitelja vjerovalo je da pojedinci bolje uče kada primaju
informaciju u svojem preferiranom stilu učenja (slušno, vidno,
kinestetički) i više od 86 % učitelja vjerovalo je da razlike u
dominantnosti hemisfera (lijevi mozak i desni mozak) mogu objasniti
individualne razlike među učenicima. Što se tiče glavne teme ovog
poglavlja, mita o korištenju 10 % mozga, čak 48 % britanskih i 46 %
nizozemskih učitelja složilo se s tom tvrdnjom. Još jedan paradoksalni
rezultat (koji, mora se napomenuti, nije dobiven u svim istraživanjima
ovog tipa) povezanost je između općeg znanja o mozgu i sklonosti
neuromitovima. Dakle, za učitelje koji su postigli viši rezultat u testu
općeg znanja o mozgu, ujedno je postojala veća vjerojatnost da će
povjerovati u neuromitove. Treba napomenuti da su učitelji u ovom uzorku
bili motivirani za stjecanje neuroznanstvenih spoznaja i entuzijastični
vezano za njihovu primjenu u obrazovanju te da su vjerojatno zbog toga
bili skloni povjerovati i u mitove zapakirane u neuroznanstvna
objašnjenja. U istraživanju koje su proveli Deena Weisberg i njezini
suradnici s Yale sveučilišta 2008. godine, pokazalo se kako i točna i
netočna neuroznanstvena informacija može povećati procjenu
uvjerljivosti. Dobiveno je da i laici i djelomični poznavatelji
neuroznanosti (studenti koji slušaju kolegij iz neuroznanosti)
podjednako i mnogo lakše nasjedaju na loša objašnjenja psiholoških
fenomena onda kada su maskirana neuroznanstvenom informacijom. S druge
strane, eksperti u neuroznanosti s lakoćom su odbacivali loša
objašnjenja bez obzira na prisutnost neuroznanstvne informacije. Dakle,
posjedovanje općeg znanja o mozgu ne čini nas imunim na neuromitove.
Potreban je dodatni napor koji treba uložiti ne samo u dodatnu edukaciju
nastavnika o mozgu i u primjenu tih spoznaja u obrazovanju nego i u
obraćanje pažnje na način prezentacije znanstvenih spoznaja u javnosti
kako ne bi bile pogrešno interpretirane ili banalizirane.

Rachael Rettner. koja piše za znanstveni portal *LiveScience*, navodi da
je u istraživanju koje je provedeno na uzorku od više od 2000 američkih
građana utvrđeno da čak 65 % (dakle dvije trećine) Amerikanaca vjeruje
da ljudi koriste svega 10 % mozga te da također imaju i druga pogrešna
uvjerenja o mozgu i njegovim bolestima.

Ako izdvojimo američke studente psihologije, istraživanje Kennetha
Higbeeja i suradnika iz 1998. pokazalo je da više od 25 % njih vjeruje u
mit o 10 % mozga. Kako vidimo, studenti psihologije su se, očekivano,
pokazali značajno otpornijima na znanstvene mitove (pogotovo o mozgu) od
prosječnog američkog građanina. To je vjerojatno rezultat truda koji se
na studijima psihologije ulaže u poticanje studenata na razumijevanje
znanstvene metode i na praćenje znanstvene literature. Međutim, dobiveni
postotak i dalje je previsok. No vidjeli smo prije da nas površno znanje
o psihologiji i mozgu ne čini otpornima na neuromitove. Potrebno je
potruditi se malo više.

Istraživanje kojim se htjela ispitati sigurnost o vlastitom uvjerenju
koje ispitanici imaju u psihomitove proveo sam sa svojim kolegama Igorom
Bajšanskim i Valneom Žauhar 2017. godine. U istraživanju smo među
ostalim ispitivali zastupljenost različitih psihomitova u široj
populaciji studenata psihologije. Rezultati pokazuju da 27,4 % studenata
psihologije vjeruje u mit o 10 % mozga. Međutim, ako detaljnije
analiziramo taj podatak, vidimo da 35,75 % preddiplomskih studenata i
svega 16,64 % diplomskih studenata vjeruje u taj mit. To znači da
studiranje vjerojatno utječe na suzbijanje psihologijskih i neuroloških
miskoncepcija. Studenti preddiplomskog studija u prosjeku su bili 74 %
sigurni, a diplomskog studija 79 % sigurni u svoje pogrešno uvjerenje.

Ako malo preciznije obratimo pažnju na sam mit, uviđamo da on zvuči
smiješno. Sama ideja da tek 140 grama mozga od ukupno 1,4 kilograma
nešto radi, a da ostatak čami beskorisno u našim glavama, urnebesna je.
I uostalom, zašto baš 10 % mozga?! Otkud uopće taj precizan podatak? Tko
je to i kako izmjerio? U stvari, možda bi trebalo odmah napomenuti da
postoji nekoliko verzija ovog mita. Naime, iako je čuvena brojka od 10 %
najčešće spominjana, postoje i varijacije. Dakle, većina spominjanja
mita kirurški su precizna u upravo 10 %, iako zagovornici, naravno,
nikad ne znaju tko je to točno odredio i kako. Moglo bi biti da je to
stoga što ta lijepa okrugla brojka od 10 % istovremeno zvuči i dovoljno
jednostavno i dovoljno šokantno te je zato zgodna za pamćenje i
prepričavanje. Drugi pak kažu da koristimo manje od 10 %. Treći su
optimističniji i kažu da koristimo točno 20 % mozga (kao recimo u filmu
*Limitless* iz 2011. godine), dok neki izbjegavaju takvu preciznost i
neodređeno kažu da koristimo tek trećinu mozga. To su najčešće procjene
u interpretaciji mita.

Osim među poznanicima ili u anonimnoj javnosti s mitom o 10 % mozga
često se susrećemo i u popularnoj kulturi. Jedan od svježih i naširoko
poznatih primjera holivudski je *blockbuster* „Lucy" iz 2014. godine
koji je režirao Luc Besson. U tom se filmu, osim atraktivnih akcijskih
scena, metodama popularne znanosti gledateljima objašnjava „općepoznata
činjenica" kako ljudi koriste svega 10 % mozga. Ulogu popularizatora
„znanosti" ima glumac Morgan Freeman koji nam svojim dubokim i
uvjerljivim glasom tumači da većina ljudi koristi svega 10 % mozga, dok
su dupini napredovali na fantastičnih 20 % aktivnog mozga. Korištenje
Morganom Freemanom za plasiranje znanstvenih neistina djeluje kao
namjerni pokušaj manipulacije jer je taj glumac također bio i uspješan
voditelj popularnoznanstvenih emisija na televizijskom kanalu
*Discovery*. Jedna od njih je „Kroz crvotočinu" (*Through the
Wormhole*), koja se bavi tajnama svemira. Što se tiče Bessonova filma,
glavnu protagonistkinju -- Lucy -- glumi slavna holivudska glumica
Scarlett Johansson. Da neznanstvena ridikuloznost bude veća, ime Lucy
preuzeto je od najpoznatijeg fosila ženke australopiteka koja je živjela
na području današnje Etiopije prije 3,2 milijuna godina. Time je
redatelj valjda htio sugerirati da je ova moderna Lucy i njezino
„ostvarivanje" 100 % mozga novi veliki korak u evolucijskom razvoju
čovjeka, što je potpuna besmislica jer evolucija tako ne funkcionira. U
filmu, Lucy aktivacijom mozga stekne sposobnost putovanja kroz vrijeme
snagom misli te čak susretne svoju staru hominidsku prethodnicu Lucy. U
početku je njezin lik čak i ispodprosječnih sposobnosti jer se navodi da
koristi samo 7 % mozga. Spletom kriminalnih događaja u njezin krvotok
dospije veća količina najnovije droge koja kao posljedicu ima podizanje
udjela mozgovne aktivnosti. Tako postupno u filmu precizno pratimo kako
Lucy ima sve veći i veći udio aktivnog mozga i sve fantastičnije
sposobnosti. Tako sa 20 % vlada gotovo nepobjedivim borilačkim
vještinama. Ubrzo stječe telepatiju i telekinezu te može gledati i
čitati informacije mobilnih mreža iz zraka. Nešto kasnije, na oko 90 %,
Lucy ima sposobnost teleportacije i putovanja kroz vrijeme. Konačno, na
100 % aktivnom mozgu postaje bestjelesno biće koje je sveprisutno i
vjerojatno svemoguće.

Takve filmove treba, naravno, shvatiti kao jednostavnu zabavu i treba
dopustiti sebi da zamislimo da u pojednostavljenoj stvarnosti u kojoj se
film događa vrijede neznanstvena pravila i tada se možda može opušteno
uživati u atraktivnim scenama, čak i pored besmislenog scenarija.
Međutim, ako počnete ozbiljno vjerovati u poruku koju prenosi film
„Lucy", onda ste možda u problemima jer vjerujete u nešto što može
postati podloga za daljnji niz zabluda koje mogu utjecati na vaš život.
Recimo, ako ste jako znatiželjni oko povećanja udjela svojeg aktivnog
mozga, možda poželite koristiti droge za koje će vas netko uvjeriti da
povećavaju čuveni postotak. Ili možda postanete član sekte čiji vas
pripadnici uvjeravaju da upravo njihove molitve ili tehnike meditacije
povećavaju vaš postotak aktivnog mozga. Čak i ako bi sve to bilo
bezazleno za vaše zdravlje, sigurno ne bi bilo za vaš džep i slobodno
vrijeme.

Uvjereni zagovornici mita o 10 % mozga ne predaju se tako lako kada im
pokušate objasniti da je to mit. Oni će se rado poslužiti argumentima da
obrane svoje uvjerenje, a jedan od takvih je i pozivanje na autoritete.
Uvijek kad se pri argumentaciji netko poziva na autoritete ili na
anegdote, budite dodatno skeptični. Među najvećim znanstvenim
autoritetima jest Albert Einstein (1879. -- 1955.), kojeg je i javnost
prepoznala kao jednog od najvećih znanstvenih genija dvadesetog
stoljeća. On je imao brojne izjave koje su postale poznate, upamćene i
kulturalni memi. Jedna je od takvih izjava i: „Samo dvije stvari su
beskonačne, svemir i ljudska glupost. Iako nisam siguran za svemir."
Einsteinu se ponekad neprovjereno pripisuje izjava da koristimo 10 %
mozga. Međutim, ovdje treba uzeti u obzir dvije stvari: prvo, ta je
Einstenova izjava navodna, nije potvrđena i najvjerojatnije mu je
pogrešno pripisana jer ne postoji izvor u kojem on to navodi. Drugo, čak
i da je Einsten to izjavio, time se ne dokazuje ništa. Einstein je bio
genijalan znanstvenik, ali nije bio neuroznanstvenik ili psiholog, već
fizičar. Mozak nije bio domena njegove znanstvene ekspertize i on o
mozgu vjerojatno nije znao mnogo više od današnjih laika. Osim toga,
živio je u prvoj polovini 20. stoljeća kad se o mozgu znalo vrlo malo.
Drugi znanstveni autoritet na koji se zagovaratelji mita ponekad
pozivaju poznata je američka kulturalna antropologinja Margaret Mead
(1901. -- 1978.) koja je navodno izjavila da ljudi koriste svega 6 %
mozga, no i za tu nepotvrđenu izjavu vrijedi sve isto što i za
Einsteinovu.

##### Podrijetlo mita o 10 % iskorištenog mozga

U nastavku ćemo pokušati odgonetnuti podrijetlo ovog mita. Kako ćemo
uskoro vidjeti, postoji nekoliko mogućih izvora iz kojih je proistekao.
Jedan od načina da se uvidi koliki je udio mozga potreban za normalno
funkcioniranje jest da se razumiju funkcije pojedinih njegovih dijelova.
U vezi s tim možemo se vratiti na početak 19. stoljeća kada je postojala
podjela među fiziolozima u gledištu o lokalizaciji mozgovnih funkcija.
Jesu li mozgovne funkcije lokalizirane u specifične regije ili mozak
funkcionira kao cjelina? Jedni, koji su se okupljali oko učenja Franza
Josepha Galla (1758. -- 1828.), autora pseudoznanstvene discipline
**frenologije**, smatrali su da se o ljudskim ponašanjima i
karakteristikama može zaključiti na temelju izbočina na određenim
dijelovima lubanje koji odgovaraju specijaliziranim područjima mozga.
Gallovo učenje danas je prepoznato kao pseudoznanost i kvrge na glavi
nam ne govore ništa o osobnosti vlasnika te glave. Međutim, osnovna
ideja da postoje područja u mozgu koja su specijalizirana za specifične
funkcije, danas vrijedi. No s druge strane, u to je vrijeme francuski
fiziolog Marie-Jean-Pierre Flourens (1794. -- 1867.) zastupao suprotno
gledište -- ideju da veliki mozak funkcionira kao globalna cjelina koja
se odjednom bavi svim potrebnim funkcijama. To se gledište zove hipoteza
ekvipotencijala i potkrijepljeno je Flourensovim eksperimentima na
golubovima kojima je odstranjivao dijelove s površine mozga i opažao da
količina deficita odgovara količini odstranjenog tkiva. Dokazi protiv
gledišta ekvipotencijala počeli su se prikupljati još u drugoj polovini
19. stoljeća. Primjerice, Paul Broca (1824. -- 1880.) otkrio je područje
specijalizirano za produkciju govora, a Karl Wernicke (1848. -- 1905.)
otkrio je područje specijalizirano za razumijevanje govornog i pisanog
jezika. Međutim, pristalice hipoteze ekvipotencijala zadržale su se i do
ranog 20. stoljeća. To je gledište moglo stvoriti pretpostavku da se
bilo koji dijelovi mozga podjednako bave svim našim kognitivnim i
ponašajnim funkcijama te da (možda) imamo i više mozga nego što nam je
potrebno.

Druga pretpostavka za nastanak mita se, ironično, pripisuje jednom od
najznačajnijih američkih psihologa -- Williamu Jamesu (1842. -- 1910.).
On je bio utemeljitelj psihologijske škole funkcionalizma i filozofijske
škole pragmatizma. Funkcionalizam vidi mentalno funkcioniranje i
ponašanje ljudi kao adaptaciju na zahtjeve okoline. Javio se kao
reakcija na atomistički orijentiran strukturalizam te je, proučavajući
ponašanje kao adaptivnu funkciju za snalaženje u okolini, otvorio vrata
komparativnoj psihologiji, kognitivnoj psihologiji, izučavanju svijesti,
izučavanju emocija, evolucijskoj psihologiji, razvojnoj psihologiji i
socijalnoj psihologiji. William James se, među ostalim, proslavio i
svojom teorijom emocija (James-Langeova teorija emocija) po kojoj je
emocija interpretacija koju um čini pri percepciji fizioloških stanja.
Ostale psihologijske teme koje su zanimale Jamesa bile su svijest,
instinkti, navike, razvoj, slobodna volja, religioznost i obrazovanje.
Upravo zbog svojeg interesa za izučavanje obrazovanja i razvoja,
surađivao je s ukrajinsko-američkim psihologom i filozofom obrazovanja
Borisom Sidisom (1867. -- 1923.). James i Sidis istraživali su ubrzani
razvoj malog Williama Sidisa (1898. -- 1944.), sina Borisa Sidisa.
William Sidis (koji je ime dobio prema Williamu Jamesu) bio je iznimno
nadareno dijete. Za njega je navedeno da je upisao sveučilište Harvard
sa 11 godina, da je imao izvanredne matematičke i jezične sposobnosti
(čak je konstruirao svoj jezik) te da mu je kvocijent inteligencije
procijenjen na 254. Zahvaljujući svojim iznimnim mentalnim sposobnostima
još je kao mlad postao relativno poznata osoba u javnosti. Kasnije je
kratko radio kao predavač matematike na današnjem Rice sveučilištu u
Houstonu, gdje su studenti bili stariji od njega. Nešto kasnije je kao
uvjereni socijalist i zastupnik individualnih prava imao i kratki
politički izlet koji je završio njegovim uhićenjem, a poslije se povukao
i živio neovisnim životom. Umro je sa 46 godina od krvarenja u mozgu.
Iako je nesumnjivo bio izuzetno nadaren, naknadno je utvrđeno da su
brojne njegove sposobnosti preuveličane ili izmišljene, a da se čuveni
IQ od 254 možda ipak odnosio na njegovo redno mjesto na testiranju za
civilnu službu. Bez obzira na to, sigurno se radilo o vrlo inteligentnom
i talentiranom mladiću koji se još kao dijete tako brzo mentalno
razvijao da je impresionirao Williama Jamesa. James je, vjerojatno
inspiriran Sidisovim ubrzanim razvojem, napisao knjigu *Čovjekove snage*
(*Energies of Man*) 1907. godine. U toj knjizi se na trinaestoj stranici
nalazi rečenica: „Mi \[ljudi\] koristimo tek mali dio našeg mogućeg
mentalnog i fizičkog potencijala." Time je James vjerojatno htio kazati
kako su ljudi, ako se potrude, zahvaljujući svojim mentalnim i
psihomotornim kapacitetima sposobni razvijati svoje brojne mentalne i
psihomotorne vještine do visokih razina. Iako James nigdje nije
spominjao neiskorištenost mozga, i nije navodio nikakve postotke, čini
se da je ta rečenica bila pogrešno interpretirana te da je doprinijela
nastanku mita o tek djelomičnoj iskorištenosti mozga.

Drugi znanstveni tekstovi koji su također mogli doprinijeti nastanku ili
jačanju mita o 10 % mozga jesu znanstveni radovi o istraživanjima koje
je proveo bihevioristički psiholog Karl Spencer Lashley (1890. --
1958.). Lashley je proučavao mozgovne mehanizme koji su uključeni u
učenje i diskriminaciju podražaja. Da bi došao do odgovora na svoje
znanstvene probleme, radio je eksperimentalna istraživanja u kojima je
štakorima odstranjivao ili presijecao dijelove moždanog tkiva, a oni su
i dalje mogli izvršavati razne zadatke. Ti su radovi bili objavljeni
tijekom 1930-ih godina i vratili su na scenu ideju o ekvipotencijalima
-- da cijeli mozak, bez posebnih specijalizacija, globalno izvršava sve
mentalne funkcije. Tako Lashleyev nalaz iz 1935. godine kaže da štakor
kojemu je odstranjeno 58 % korteksa i dalje može izvoditi određene
oblike učenja. Moguće je da je u javnosti pogrešna ili preširoka
interpretacija tih podataka vodila k ideji (ili ju pojačala) da su tek
dijelovi mozga iskorišteni i da se odstranjivanjem značajnih dijelova
korteksa ništa ne mijenja jer su ionako bili besposleni. Ali ta je ideja
pogrešna. Danas se zna da se odstranjivanjem i lezijama korteksa uvijek
nešto mijenja. Također bi se, kao primjedba Lashleyevim istraživanjima,
moglo kazati da je autor testirao izvođenje relativno jednostavnih
zadatka te da je bio zainteresiran samo za koru velikog mozga, ali ne i
druge dijelove mozga. Moguće je da efekt odstranjivanja moždanog tkiva
nije bio vidljiv jer odgovarajući centri nisu bili zahvaćeni. Na
kompleksnijim bi se zadatcima vjerojatno dobili jasniji efekti.
Uglavnom, Lashley nikad nije izjavio da koristimo samo 10 % mozga. On
nije autor mita, već su njegova istraživanja mogla doprinijeti njegovu
nastanku.

Barry Beyerstain navodi da je vjerojatno prvo zabilježeno spominjanje
neistinite tvrdnje da ljudi koriste svega 10 % mozga ono iz 1929.
godine, tiskano u časopisu *Svjetski almanah* (*The World Almanac and
Book of Facts*). To je godišnjak koji izlazi još od 1868. godine do
danas. Predstavlja se kao izvor temeljnih činjenica za zabavu, reference
i učenje, a do danas se prodao u više od 82 milijuna primjeraka. U broju
iz 1929. godine bilo je raznih zanimljivosti koje su se nudile
čitateljima. Tako je, recimo, prikazan steznik za nos koji se navlačio
preko glave i ispravljao krive nosove, zatim novi praktični izum --
električno glačalo s termostatom, a među ostalim zanimljivostima
navedena je „znanstvena činjenica": *NEMA GRANICA u dosegu ljudskog
mozga. Znanstvenici i psiholozi kažu da koristimo samo 10 POSTO moždane
snage.* Vidimo kako se prije spomenuta rečenica Williama Jamesa postupno
modificira, kao u igri „gluhog telefona". Od neodređene rečenice
postupno nastaje mit tako da se uvodi čuveni postotak i pojam mozga.

Međutim, odmah treba napomenuti da je ta vijest iz *Svjetskog almanaha*
manje poznato spominjanje mita. Većina ljudi upućenih u taj mit
vjerojatno će se kao izvora dosjetiti onog poznatijeg ranog spominjanja
koje je zapisano u knjizi *Kako stjecati prijatelje i utjecati na ljude*
iz 1936. godine. Napisao ju je Dale Carnegie (1888. -- 1955.) koji je u
svoje vrijeme bio poznati predavač na tečajevima samounaprjeđenja,
prodaje, korporacijskog treninga te je također pisao knjige povezane s
njima. Njegova knjiga *Kako stjecati prijatelje i utjecati na ljude*
smatra se prvom knjigom iz samopomoći i samounaprjeđenja, žanra čije su
knjige uskoro preplavile police knjižara. Postala je hit i prodala se u
više od 30 milijuna primjeraka. U knjizi se, kako to i naslov sugerira,
daju upute o tome kako se snalaziti s ljudima, stjecati prijatelje,
postati vođa te kako navoditi ljude da prihvate vaše mišljenje. Međutim,
ako ste sad pomislili da je Dale Carnegie autor mita, varate se. Opet
moramo malo začiniti priču uvođenjem još jednog mislioca. Rana izdanja
knjige sadržavala su predgovor koji je napisao Lowell Thomas (1892. --
1981.), putnik, reporter, novinar, pisac i filmski dokumentarist u Prvom
svjetskom ratu. Poznat je po tome što je otkrio i javnosti predstavio
Lawrenca od Arabije. Poslije je bio urednik časopisa, radijski i
televizijski voditelj. U predgovoru Carnegijeve knjige, na 14. stranici,
kao dio zaključka, Thomas pogrešno citira Williama Jamesa i piše:
„Profesor William James je običavao reći da prosječan čovjek razvija
samo 10 % svojih mentalnih sposobnosti". Vidimo da je i ovdje uvedena
brojka od 10 %, nešto što William James nigdje nije spominjao.
Carnegijeva je knjiga bila iznimno popularna i stoga ne čudi da je ta
tvrdnja postala popularna u javnosti. Nakon toga bilo ju je teško
iskorijeniti, pogotovo jer su njoj u prilog išle pogrešne interpretacije
istraživanja.

Već smo opisali Lashleyeva istraživanja iz 1930-ih kada je štakorima
odstranjivao dijelove kore velikog mozga, a koja su pojačala ideju da se
ne koristi cijeli mozak. Kasnije, tijekom 40-ih i 50-ih, poznati je
kanadski neurolog i neurokirurg Wilder Penfield (1891. -- 1976.), u
suradnji s Jasperom, napravio revolucionarna istraživanja mozga.
Penfield je radio pionirske operacije mozga, koje su nazvane
**montrealski postupak**, na svjesnim pacijentima koji su patili od jake
epilepsije i koji bi prije operacije primili samo lokalnu anesteziju.
Penfield bi odstranio dio lubanje pacijenta i onda bi direktno
elektrodom blago podraživao korteks pacijenta koji bi opisivao svoje
osjete i doživljaje koje bi pritom iskusio. Na taj način kirurg je mogao
precizno lokalizirati područje epileptične aktivnosti. Odstranjivanje
moždanog tkiva na toj lokaciji doprinijelo bi prestanku epileptičnih
napada. Prilikom podraživanja korteksa mozga, Penfield je bilježio koji
odgovori pacijenata odgovaraju kojem dijelu podražene moždane kore. Na
primjer, ako podražimo na taj način primarni somatosenzorni dio korteksa
koji se nalazi u parijetalnom režnju, pacijent će osjetiti dodire na
odgovarajućem dijelu tijela. Ako podražimo primarni slušni ili primarni
vidni dio korteksa, pacijent će izvijestiti o odgovarajućim slušnim
odnosno vidnim doživljajima koji su ponekad bili jednostavni osjeti, a
ponekad slušne ili vidne halucinacije. Na taj način Penfield je izveo
mapiranje korteksa. Primjerice, napravio je preciznu mapu
somatosenzornog i motoričkog korteksa koja se naziva somatosenzorni
odnosno motorički **homunkulus**. Kortikalni homunkulus neurološka je
preslika anatomije našeg tijela na površni korteksa, na onim mjestima
gdje su odgovarajući dijelovi tijela reprezentirani. Drugim riječima,
naše tijelo (tjelesni osjeti i motorika) prostorno je reprezentirano na
površini korteksa poput čovječuljka nacrtanog na korteksu. To su bila
revolucionarna otkrića koja su omogućila detaljnije razumijevanje
lokalizacija mozgovnih funkcija. Zanimljivo je da Penfield nije otkrio
samo područja u kojima su reprezentirani naši osjeti, već i područja
koja su uključena u složenije kognitivne funkcije. Recimo, podraživanjem
temporalnog korteksa kod pacijenta bi se poticalo i dosjećanje sadržaja
iz dugoročnog pamćenja. Takvi nalazi išli su u prilog hipotezi o visokoj
razini lokalizacije i specijalizacije dijelova mozga, i to bi ujedno
trebao biti jaki argument protiv mita o korištenju 10 % mozga. Naime,
ako je svaki dio mozga specijaliziran za nešto, onda znači da ne postoje
besposleni ili beskorisni dijelovi mozga. Ipak, Ezequiel Morsella na
znanstvenom portalu *Psychology Today* objašnjava da neki pripisuju mit
od 10 % mozga samom Penfieldu. Radi se o tome da je i Penfield bio
pogrešno interpretiran. Moresella navodi da je Penfield izjavio da tek
podraživanje nekih područja u mozgu (i to oko 10 % područja) vodi
vidljivom doživljajnom efektu kod pacijenta, takvom da izaziva svjesno
iskustvo o kojem pacijent može izvijestiti. Takva zapažanja nisu
neobična ako znamo da je najveći dio aktivnosti našeg mozga nedostupan
našem iskustvu. Prema tome, Penfield nije sugerirao da je tek oko 10 %
mozga aktivno ili funkcionalno. Takva tvrdnja bila bi pogrešno tumačenje
Penfieldovih rezultata. Uostalom, kako ćemo uskoro vidjeti, rezultati o
lokalizaciji mozgovnih funkcija kakve je dobio Penfiled i drugi
neuroznanstvenici nakon njega, govore nam upravo suprotno -- da svi
dijelovi mozga imaju neku specifičnu funkciju te da nema suvišnih ili
neaktivnih dijelova.

##### Mogući uzroci za nastanak mita o 10 % iskorištenog mozga

Ovdje možemo raspravljati o tome zašto značajan postotak ljudi vjeruje u
taj mit. Međutim, prvo bismo se mogli zapitati zašto ljudi vjeruju u
bilo koji mit. Odgovor je na to pitanje složen i time se posljednjih
godina bave kognitivni psiholozi koji su zainteresirani za probleme
ljudske racionalnosti. Pokazalo se da postoje zadatci ili problemi s
kojima ljudi lako izlaze na kraj jer se rješenja čine intuitivna i
lagana, ali isto tako da postoje brojni primjeri u kojima ljudi sustavno
griješe, i to na stereotipan način, zbog te iste intuitivnosti koja ih
navodi na pogrešan odgovor. Ljudska je racionalnost ograničena jer je
evoluirala na način koji je omogućavao našim davnim predcima da efikasno
i brzo rješavaju svakodnevne probleme u svojoj fizičkoj, biološkoj i
socijalnoj okolini. Srećom, takvi su nam kognitivni kapaciteti omogućili
postupan razvoj izrazito racionalnih djelatnosti poput matematike i
znanosti. Međutim, to ne znači da su matematika i znanost intuitivni.
Znanstvena metoda nije intuitivna i potrebno je trenirati se u njoj. S
druge strane, neznanstveni način mišljenja sasvim nam je dovoljan da se
svakodnevno snalazimo u okolini. Takvo neznanstveno mišljenje, između
ostalog, karakterizira praktičnost, jednostavnost i brzina. Zato se čini
da ljudi vole jednostavna i brza objašnjenja za razne pojave (npr.
naoblačilo se -- dakle, zahladnjet će, trebao bih se obući; pas laje --
dakle, mogao bi me ugristi, zaobići ću ga; dječak plače -- dakle, tužan
je, treba ga utješiti) jer su u većini slučajeva jednostavna objašnjenja
dovoljno efikasna. Takvo brzo i lagano mišljenje koje je temeljeno na
intuiciji zove se **heurističko mišljenje**. Međutim, jednostavna i
intuitivna objašnjenja najčešće će zakazati kad moramo objasniti
funkcioniranje složene stvari poput mozga (npr. neki su ljudi pametniji
od drugih -- zato što koriste veći dio mozga) ili poput planetarne
dinamike (ljeti je toplo, zimi je hladno -- to je zato jer je ljeti
Zemlja bliže Suncu). Ljudskim predcima nije bilo važno za preživljavanje
i razmnožavanje da razumiju mozak ili planetarnu dinamiku. Pretpostavlja
se da je takav intuitivni tip mišljenja vodio u neznanstvena i netočna
objašnjenja svijeta. Postupno se takvo znanje nakupljalo u neznanstvenim
učenjima temeljenim na magijskom, mitskom i religijskom mišljenju. Takva
su objašnjenja bila jednostavna i razumljiva, i najčešće potpuno
pogrešna. Veliki su religijski sustavi zbog svojeg utjecaja i moći
postali utvrde pogrešnog znanja koje se teško iskorjenjivalo. I danas
se, u naprednom 21. stoljeću, religije teško nose s prihvaćanjem
znanstvenih činjenica (primjerice o evoluciji, prirodi uma,
seksualnosti, rodnim ulogama, moralu i slično). Dakle, ako želite kao i
svaka znatiželjna osoba raspravljati o temama vezanim za znanost, dobro
je malo izoštriti um i izvještiti se u osnovama znanstvenog načina
mišljenja. U protivnom, lako se možete naći u zamci „zdravorazumskog"
mišljenja koje vodi u pogreške i mitove.

Kad smo objašnjavali podrijetlo i povijest mita o 10 % mozga, vidjeli
smo da su upravo jednostavne ideje vrlo lako zaživjele u javnoj
svijesti. To je nešto što dobro znaju marketinški stručnjaci koji
smišljaju slogane. Ti su slogani besmisleni i ničemu nam ne služe, ali
su jednostavni i lako se pamte. U znanosti nema mjesta za slogane jer
znanstvene činjenice mogu biti složene. I tu sad dolazimo do problema
prezentacije i interpretacije znanstvenih rezultata u javnosti. Ljudima
je bilo lakše prihvatiti i zapamtiti pojednostavljenu i pogrešnu
interpretaciju onog što su neki mislioci i znanstvenici (James, Lashley,
Penfield) rekli ili objavili, nego dokučiti što su oni u stvari htjeli
reći. Čini se da je pojednostavljivanje i pogrešno interpretiranje
činjenica u osnovi mnogih mitova. U nastavku ćemo analizirati što je još
moglo potaknuti ljude da vjeruju u mit o 10 % mozga.

Prvo, čini se da većina ljudi zna vrlo malo o mozgu i njegovu načinu
funkcioniranja. Prema tome, jednostavno i atraktivno objašnjenje za
razlike u ljudskoj mentalnoj kompetenciji, makar bila besmislica, ima
dobru vjerojatnost da će biti prihvaćeno. Drugo, nove znanstvene
informacije teško prodiru u javnost zato što su složene, naporne,
neatraktivne i zato što ih često medijima (pogrešno) prenose
nestručnjaci. Zbog toga je moguće da su ljudima poznatija zastarjela
učenja nego nova ili pak da su se stara učenja izmiješala s novima. A
zastarjela učenja o mozgu bila su ograničena. Recimo, ranije se nije
znala točna uloga velikih prefrontalnih i asocijativnih parijetalnih
područja mozga, pa je moguće da je netko zaključio da se tamo ne događa
ništa bitno. Danas se precizno poznaje njihova funkcija. Ta su područja
ključna za misaone procese rasuđivanja, planiranja, donošenja odluka,
adaptivno ponašanje te za procese pažnje i svijesti. Isto tako
zastarjela učenja nisu razumjela ulogu glija-stanica u mozgu, a poznato
je da u mozgu ima više glija-stanica nego neurona, što bi moglo stvoriti
dojam da je značajan dio mozga neaktivan. Danas je njihova uloga
precizno opisana. Te stanice omogućuju neuronima zaštitu, strukturnu i
metaboličku podršku, formiranje mijelina i održavanje homeostaze. Treće,
mozak je tako kompleksan da ponekad oštećenja mozga ne vode vidljivim
posljedicama. Neki ljudi imaju teške posljedice moždanog udara, a drugi
gotovo nikakve. Naravno, to ovisi i o području mozga koje je zahvaćeno
kao i o veličini lezije, ali svejedno može stvoriti privid da neki
dijelovi mozga nemaju funkciju. Četvrto, ljudi možda nisu upoznati s
time da je velik broj neurona u mozgu specijaliziran za izvršavanje
određene funkcije. Tako, primjerice, postoje neuroni koji se aktiviraju
na zvuk točno određene frekvencije, neuroni koji se aktiviraju na
postojanje linije u vidnom polju koja je nakrivljena 20°, neuroni koji
se aktiviraju ako u vidnom polju imamo ljudsko lice. Takva visoka
specijalizacija neurona omogućuje svojevrsno kodiranje vanjske
informacije u neuronski kod. Ti su neuroni često grupirani u područja
mozga koja su visoko specijalizirana. Ako ljudi ne poznaju tu činjenicu,
onda ne znaju ni koliko je velik broj takvih specijalizacija potreban za
uspješno funkcioniranje mozga te su podložniji nasjedanju na mit o 10 %.
Peto, ljudima često nije poznato da je tek izuzetno mali dio ukupnih
procesa mozga dostupan našoj svijesti. Ljudski mozak obavlja golemi dio
funkcija koje su potpuno izvan svjesnog opažanja i kontrole. Na njih ne
možemo obratiti pažnju koliko god se trudili: održavanje životnih
funkcija, izvođenje refleksnog i automatskog ponašanja, neuronska
kompjutacija i drugo. I konačno, ideja o superrazvoju primamljiva je
većini ljudi. Mnogi bi voljeli imati izuzetne mentalne, fizičke ili
psihomotoričke sposobnosti. Možda su zato oduvijek postojale priče i
mitovi o božanstvima, a poslije i stripovi o superjunacima sa
supermoćima. Neki su ljudi impresionirani vrhunskim intelektualnim,
umjetničkim ili sportskim talentima i vjeruju da postoji prečac u obliku
pilule ili posebne mentalne tehnike u ostvarivanju takvih rezultata.
Ipak, takvog prečaca, koliko je poznato, nema. Do vrhunskih se rezultata
u pravilu dolazi dugotrajnim i mukotrpnim radom.

##### Raskrinkavanje mita o 10 % korištenog mozga

Do sada smo objasnili nastanak mita o 10 % iskorištenog mozga te smo
nabrojili glave uzroke njegova nastanka. U nastavku će biti izloženo
**sedam jakih argumenata koji pobijaju mit o 10 % mozga**. Svaki od
tih argumenata dovoljno je jak da sam može pobiti mit. Dakle, ako se
želite naoružati za raspravu o 10 % mozga, proučite sljedeće argumente.

1.  Argument koji proizlazi iz istraživanja moždanih oštećenja

Moždana oštećenja ili lezije mozga nastaju zbog ozljede glave, zbog
moždanog udara, zbog bolesti (infekcije, neurološke bolesti i tumori) te
zbog nedostatka kisika i trovanja. Kad bi 90 % mozga bilo
neupotrijebljeno ili nevažno za naše funkcioniranje, onda većina lezija
ne bi imala nikakav efekt. Međutim, to nije tako. Svaka lezija ima svoju
posljedicu i danas se to može još preciznije utvrditi nego prije.
Ponekad, kako smo već opisali, lezije nemaju vidljiv efekt u ponašanju
pacijenta za laike, ali se neurološkim i neuropsihološkim instrumentima
posljedice moždanog oštećenja mogu otkriti. Prema službenim podatcima
neovisnog Centra za moždani udar godišnje oko 15 milijuna ljudi doživi
moždani udar. Od toga 5 milijuna umre, a daljnjih 5 milijuna ostanu
trajni invalidi. Dakle, više od 66 % ljudi ima izuzetno ozbiljne
posljedice koje uključuju smrt i invaliditet, a većina preostalih ima
vidljive posljedice. Na tako ogromnom uzorku, iz godine u godinu, sasvim
je evidentno i nepobitno da oštećenja mozga gotovo uvijek imaju ozbiljne
posljedice. Istraživanja moždanih oštećenja pouzdano pokazuju da
lokacije ozljeda u mozgu visoko koreliraju s tipičnim deficitima u
mentalnom funkcioniranju i ponašanju te kad bi većina ozljeda prolazila
bez efekata, to bi se brzo prepoznalo. Više o posljedicama raznih
moždanih lezija u vidnom korteksu možete doznati u petom, a o
posljedicama moždanih lezija Brocina i Wernickeova područja u sedmom
poglavlju.

2.  Argument koji proizlazi iz istraživanja snimanja i oslikavanja
    aktivnosti mozga

Drugi istraživački argument temelji se na tehnikama snimanja aktivnosti
mozga kao što je elektroencefalografija (EEG) i tehnikama
neurooslikavanja kao što su pozitronska tomografija (PET) i funkcionalna
magnetna rezonanca (fMRI). Milijuni snimanja izvršenih tim tehnikama
pokazuju da ne postoji neaktivan dio zdravog mozga, čak ni za vrijeme
spavanja. EEG snimanje pokazuje da se za vrijeme spavanja mijenja tip
aktivnosti mozga (umjesto beta-valova mogu se snimiti theta-valovi, K
kompleksi i delta-valovi, ovisno o stadiju sna), ali cijeli je mozak i
dalje aktivan. Jedini neaktivni dijelovi mozga koji bi se mogli snimiti
tim tehnikama, oni su koji su odumrli uslijed bolesti ili ozljede. Nekad
se laici zbune kad vide fMRI slike mozga na kojima djeluje kao da je
samo jedan djelić mozga aktivan. Treba razumjeti da je fMRI slika koju
možemo vidjeti u popularnoznanstvenim tekstovima i dokumentarcima,
uređena tako da najčešće ne prikazuje ukupnu aktivnost mozga, već
razliku u aktivnosti između ciljanog ponašanja (npr. čitanja) i nekog
neutralnog ponašanja. Recimo, ako želimo otkriti koji su dijelovi mozga
aktivniji kod čitanja, moramo dva puta snimati mozak ispitanika. U
jednoj, tzv. eksperimentalnoj situaciji snimamo mozak dok ispitanik
čita. Međutim, problem je u tome što dok čita, ispitanik istovremeno i
sjedi, diše, gleda, budan je i čuje, te zbog svega toga postoji normalna
aktivnost i u drugim dijelovima mozga koji možda nisu povezani s
čitanjem. Stoga se provodi i drugo mjerenje -- tzv. kontrolna ili
neutralna situacija u kojoj se snima ispitanikov mozak dok ne čita, ali
istovremeno radi sve ostalo kao i kad je čitao: sjedi, diše, budan je,
gleda i sluša. Konačno, potrebno je na slici oduzeti od prve aktivnosti
drugu aktivnost i na taj se način dobiva konačna fMRI slika koja
pokazuje područje povećane aktivnosti mozga samo za ciljanu aktivnost --
u ovom primjeru čitanje. To se naziva **metoda oduzimanja**.

3.  Argument koji proizlazi iz tehnike snimanja aktivnosti pojedinih
    stanica

Postoji istraživački postupak koji se zove snimanje pojedinih stanica, a
u kojem se koriste tzv. mikroelektrode koje su toliko sićušne da se
mogu, s pomoću mikroskopa, prisloniti na membranu jedne jedine živčane
stanice i snimati njezinu aktivnost. Kad 90 % stanica ne bi bilo
aktivno, to bi ova metoda lako pokazala. Međutim, ova tehnika pokazuje
da su sve žive živčane stanice uvijek aktivne. Čak i kad stanica nije
posebno podražena podražajem za koji je specijalizirana, dakle kad je
relativno neaktivna, ona pokazuje svoju spontanu aktivnost koja se
manifestira kao određen broj akcijskih potencijala u sekundi. Kad se
aktivnost stanice povećava uslijed podraživanja, frekvencija aktivnosti
raste na veći broj akcijskih potencijala u sekundi. Dakle, živa se
stanica nikad ne gasi. Stanica može biti čak i još manje aktivna nego
kad je nepodražena, tj. ako se zbog zamora ili inhibicije umanji
aktivnost stanice na manje od neutralne razine, ona i dalje okida
akcijske potencijale koji se mogu zabilježiti, samo manjom frekvencijom
nego u neutralnom stanju.

4.  Mozak je jako rastrošan za ljudsko tijelo u smislu potrošnje kisika
    i hrane

Već je u prethodnim poglavljima navedeno da je ukupna energetska
potrošnja mozga odraslog čovjeka oko 20 % ukupne energije koju troši
organizam (može se okvirno reći da mozak troši oko 300 kcal dnevno), a
istovremeno mozak zahvaća samo 2 % mase tijela. Da stvar bude
dramatičnija, mozak male djece troši do 50 % energije, a mozak
novorođenčadi čak 60 % od ukupne energetske potrošnje. S druge strane,
evolucijski procesi djeluju u smislu optimizacije. Dakle, ako ljudima ne
treba cijeli mozak, kako to predlaže mit o 10 % mozga, nego samo njegov
manji dio, ljudi s manjim mozgom imali bi značajnu evolucijsku prednost
pred ljudima s velikim mozgom jer bi mogli preživjeti sa znatno manje
hrane. Uslijed toga do danas bi već svi imali glave veličine teniske
loptice, a to očito nije slučaj. Jednako je apsurdno ako zamislimo što
bi se dogodilo da, pod pretpostavkom da je mit u pravu, uspijemo
povećati aktivnost svojeg mozga čak 10 puta, sa 10 % na 100 %. Morali
bismo jesti 3 puta više kalorija nego što danas jedemo, inače bi nam
mozgovi umrli od izgladnjivanja.

5.  Veliki je mozak evolucijski jako skup i rizičan za preživljavanje
    vrste

Ljudski je mozak izuzetno velik u usporedbi s većinom dugih sisavaca.
Kako je opisano i u trećem poglavlju, kvocijent ljudske encefalizacije
iznosi oko 7,5, što znači da je kod ljudi relativna veličina mozga (masa
mozga podijeljena s masom cijelog tijela) 7,5 puta veća nego što je to
kod mozga prosječnog sisavca kao što su, recimo, mačka ili pas. Kao
posljedica toga, glave ljudske novorođenčadi izuzetno su velike u odnosu
na druge sisavce. Povećanje mozgova doprinosi većim mentalnim
sposobnostima ljudi, ali istovremeno i znatno povećava rizik od
smrtnosti i novorođenčeta i majke prilikom poroda, jer sve veća glava
treba proći kroz relativno uzak porođajni kanal. Dakle, da je mit o 10 %
mozga u pravu i da ljudima nije potrebno funkcioniranje cijelog mozga,
postojao bi velik evolucijski pritisak (češće bi preživljavala
novorođenčad s malim glavama, kao i majke takve novorođenčadi) prema
smanjivanju mozgova i glava, i opet bi prema tom scenariju ljudi danas
imali glave veličine teniske loptice. Više o opstetricijskoj dilemi i
evoluciji ljudskog mozga može se naći u trećem poglavlju ove knjige.
Međutim, tu priča o cijeni velikih mozgova i glava još ne završava. Zbog
velikih glava fetusa nastao je evolucijski pritisak da se djeca rađaju u
sve ranijim fazama razvoja, dok su još relativno manja. Dakle, ljudske
trudnoće traju razvojno kraće u odnosu na druge sisavce. Zato se ljudska
djeca, za razliku od mladunčadi drugih sisavaca, rađaju potpuno
bespomoćna, ranjiva i potrebno je dugo razdoblje razvoja dok ne postanu
samostalna. Naravno da je produženo razdoblje razvoja jako skupo, jer je
riskantno za preživljavanje vrste te osim toga troši mnogo roditeljskih
resursa. Međutim, usprkos svim tim pritiscima (rizičniji porod i
rizičnije preživljavanje u djetinjstvu) glave se nisu smanjile, što
znači da ljudima, ovakvima kakvi već jesu, treba cijeli njihov mozak u
punoj veličini. Manji mozak ili manje iskorišten mozak bio bi značajni
nedostatak u odnosu na postojeće stanje.

6.  Argument koji proizlazi iz lokalizacija funkcija u mozgu

Već je dvaput sugerirano da mozak ima specijalizirana područja za
različite funkcije i različite informacije koje treba procesirati. To se
svojstvo mozga zove lokalizacija funkcija ili funkcionalna
specijalizacija u mozgu. Praktički ne postoji područje mozga koje nema
neku svoju specijalizaciju. Takvi nalazi idu u prilog teoriji
modularnosti uma koja se povezuje s radom kognitivnog znanstvenika
Jerryja Fodora. Prema tom stajalištu u mozgu su se tijekom procesa
evolucije razvili specijalizirani moduli kao relativno neovisne
procesirajuće jedinice koje imaju posebnu funkciju. Tako imamo module za
prepoznavanje gibanja, za lokaliziranje izvora zvuka, za usvajanje
jezika, za prepoznavanje lica, za kontrolu ponašanja, za uočavanje
pogreški, za prepoznavanje varanja i druge. Ozljede mozga mogu voditi
specifičnim deficitima u doživljavanju i ponašanju prilikom kojih je
deficitarna jedinstvena funkcija povezana s područjem koje je oštećeno
poput, primjerice, prozopagnozije (deficita u procesiranju i
prepoznavanju lica, dok je prepoznavanje drugih objekata očuvano) koja
nastaje oštećenjem fusiformnog područja korteksa. Danas znamo da svaki
dio mozga nečemu služi i ima funkciju, dakle ne postoje besposleni ili
suvišni dijelovi mozga kako mit o 10 % predlaže.

7.  Argument koji proizlazi iz sinaptičkog obrezivanja

Ovaj se argument tiče dinamike razvoja pojedinih živčanih stanica.
Stanice su vrlo promjenjive ovisno o svojoj aktivnosti. Vrlo aktivne
stanice šire dendrite i povećavaju broj sinapsi. Slabo aktivne i
neaktivne stanice imaju tendenciju degeneracije, gube sinapse, smanjuju
broj i dužinu dendrita. To se naziva sinaptičkim obrezivanjem. Kad bi
veliki dio mozga bio neaktivan, kako to sugerira mit, brojne bi stanice
degenerirale na opisan način. Međutim, brojne autopsije normalnih
odraslih mozgova nisu nikad otkrile takvu vrstu degeneracije stanica.

Kad se u obzir uzmu svi navedeni argumenti, jasno se vidi da je mit o 10
% iskorištenog mozga potpuna besmislica i zbilja je čudno da netko uopće
može vjerovati u tako apsurdnu ideju. Ipak, kao što smo vidjeli,
rezultati anketa pokazuju poražavajuće podatke da otprilike polovica
populacije u to vjeruje. Bez obzira na to što neuroznanost nije većini
ljudi najlakša stvar za razumijevanje, ipak postoje brojne prekrasno
napisane popularnoznanstvene knjige o mozgu i psihologiji. Problem je
vjerojatno u tome što mnogo ljudi ne želi ili ne zna doći do prave i
kvalitetne argumentacije, iako je ona dostupna, pa i besplatna, nego se
zadovoljava pseudoznanstvenim objašnjenjima. Ključna stvar za rješavanje
problema ovog i drugih znanstvenih mitova kvalitetno je obrazovanje.
Vidjeli smo da nije dovoljno samo biti zainteresiran za neuroznanost i
psihologiju te da površno znanje ponekad čak može biti i
kontraproduktivno te nas učiniti prijemčivijima za mitove. Dakle,
potrebno je onakvo obrazovanje koje ne samo da pruža kvalitetno znanje,
već pruža i znanje kako doći do dobrog znanja. Znanje kako razlikovati
kvalitetno znanje od nekvalitetne pseudoznanosti. Pritom je potrebno
osvijestiti i svoje nedostatke, svoje neznanje, kao i svoju sposobnost
da se lako skrene u besmislice. Kvalitetnim obrazovanjem i kritičnošću
možda možemo ograničiti širenje pseudoznanosti koja može učiniti znatnu
štetu pojedincu i društvu.

##### Zaključci

1\. Mozak je iznimno teško istraživati i zbog toga su brojna pitanja o
načinu njegova funkcioniranja bila bez potpunih odgovora. U posljednjih
30 godina, zahvaljujući velikom napretku tehnologije i jačanju svijesti
o važnosti istraživanja mozga, jako se napredovalo, i danas se o mozgu
zna mnogo više nego prije pola stoljeća.

2\. Psihologijska je znanost dobro upoznata s ljudskom sklonošću
vjerovanjima u jednostavna, atraktivna i naizgled učena objašnjenja o
stvarima koje su složene i čije je izučavanje zahtjevno. Takva se
vjerovanja nazivaju znanstveni mitovi, a ako zahvaćaju domenu
psihologije ili neuroznanosti, možemo ih nazvati psihomitovi i/ili
neuromitovi. Najpoznatiji i među najtvrdokornijim psiho/neuromitovima je
mit o 10 % mozga. Prema tom mitu ljudi koriste samo 10 % svojeg mozga, a
značajno bi unaprijedili svoje sposobnosti kad bi aktivirali preostalih
90 %. To je potpuno netočno.

3\. Pretpostavlja se da je mit o 10 % iskorištenog mozga nastao u 20-im
ili 30-im godinama 20. stoljeća. Neki ga dovode u vezu s pogrešno
interpretiranom izjavom poznatog psihologa Williama Jamesa, ali i s
pogrešno interpretiranim izjavama drugih znanstvenika.

4\. Postoji više mogućih razloga zašto bi ljudi vjerovali u mit o 10 %
iskorištenog mozga. Među njima su: sklonost jednostavnom i heurističkom
mišljenju, nepoznatost područja, složenost neuroznanstvenih spoznaja i
složenost mozga. Nadalje, tome vjerojatno doprinosi i što većina laika
nije upućena u specifične posljedice oštećenja mozga, postojeću
specijalizaciju unutar mozga i činjenicu da je vrlo mali udio moždanih
procesa dostupan našoj svijesti.

5\. Postoje brojni argumenti kojima se lako pobija mit o 10 %
iskorištenog mozga. Među njima su: argument temeljen na istraživanjima
moždanih oštećenja, argument temeljen na snimanjima moždane aktivnosti,
argument temeljen na snimanjima aktivnosti pojedinih stanica, argument
temeljen na energetskoj cijeni mozga, argument temeljen na porodiljskoj
dilemi, argument temeljen na lokalizaciji moždanih funkcija i argument
temeljen na sinaptičkom obrezivanju.

##### Testirajte se

1\. Objasnite zašto je došlo do potrebe za proglašavanjem desetljeća
mozga i koje su posljedice te proklamacije.

2\. Objasnite što je to znanstveni mit. Za vježbu provedite internetsko
istraživanje te odaberite i navedite 10 znanstvenih mitova. Za svaki
navedite pogrešno gledište koje zastupa mit i dokazanu činjenicu koja je
ispravna.

3\. Opišite ukratko povijest i podrijetlo mita o korištenju 10 % mozga.

4\. Navedite moguće uzroke nastanka mita o korištenju 10 % mozga.

5\. Navedite sedam glavnih argumenata koji raskrinkavaju mit o
korištenju 10 % mozga. Ako se možete sjetiti još nekog argumenta,
navedite ga.

##### Preporučena dodatna literatura

*List of common misconceprions* -- Dobro potkrijepljen i uređen članak
na Wikipediji koji daje dugačak popis miskoncepcija u različitim
područjima ljudskog znanja: znanosti, povijesti i kulturi. Daje dobar
uvid u količinu ljudskih pogrešnih uvjerenja.

[List of common misconceotions](https://en.wikipedia.org/wiki/List_of_common_misconceptions)

Della Salla, S. (Ed.). (2007). *Tall Tales about the Mind & Brain:
Separating fact from Fiction*. Oxford: Oxford University Press. --
Knjiga u kojoj razni autori obrađuju široki popis miskoncepcija o mozgu
i psihološkim procesima poput učenja, pamćenja, jezičnog procesiranja.

##### Važni pojmovi

**Dekada mozga** Razdoblje od 1990. do 1999. američki je Kongres
proglasio dekadom ili desetljećem mozga u nastojanju da potakne
istraživanja mozga u svrhu temeljnih istraživanja i istraživanja koja će
doprinijeti razumijevanju i liječenju mozgovnih bolesti i poremećaja.

**Frenologija** Pseudoznanstvena disciplina koja se temelji na pogrešnoj
pretpostavci da se o ljudskim osobinama može zaključiti na temelju
oblika lubanje, tj. na temelju izbočina i udubina na određenim
dijelovima glave.

**Heurističko mišljenje** Mišljenje (rasuđivanje, izvođenje zaključaka,
rješavanje problema, donošenje odluka) koje se temelji na heuristikama.
Heuristike su automatizirani prečaci u mišljenju. Ako je prisutan
ključni znak, heuristika se automatski aktivira i izvede bez posebnog
kognitivnog napora. Na primjer, ljudi su skloni zaključiti da je nešto
vjerojatno i točno ako zvuči uvjerljivo. Ta heuristika samo uspoređuje
iznesenu informaciju s vlastitim uvjerenjem, a da ne propituje način
dolaska do informacije. Često informacija i bude točna, jer je povezana
s višestrukim iskustvom osobe koja donosi zaključak. No s druge strane,
ta strategija nerijetko vodi u pogrešno zaključivanje koje se onda
naziva pristranost uvjerenja. Da bismo se othrvali pogrešnom
heurističkom mišljenju, moramo „uključiti" analitičko mišljenje koje je
sporo i kognitivno znatno zahtjevnije i napornije od heurističkog.

**Homunkulus** (lat. 'čovječuljak') Mapa na površini korteksa koja
odgovara tjelesnoj podražljivosti ili motoričkoj pokretljivosti dijelova
tijela. Postoje dva homunkulusa. Jedan je u primarnom somatosenzornom
korteksu i predstavlja somatosenzornu mapu, tj. za svaki dio dijela koji
je podražen dodirnim podražajem postoji točka na korteksu koja odgovara
tom podražaju. Susjedne točke na tijelu najčešće su i reprezentirane
bliskim točkama na korteksu. Kad bismo duž primarnog somatosenzornog
korteksa crtali one dijelove tijela koji su reprezentirani odgovarajućim
dijelom korteksa, dobili bismo sliku čovječuljka na kojoj bi određeni
dijelovi tijela bili uvećani (npr. usne, lice, prsti), a drugi pak
umanjeni (nadlaktica, potkoljenica itd.) Razlog tome je što su dodirno
osjetljiviji dijelovi tijela zastupljeni na većoj površini mozga od
manje osjetljivih dijelova dijela. Slično somatosenzornom homunkulusu,
postoji i motorički homunkulus koji pak reprezentira površinu korteksa
koja aktivira odgovarajuće mišiće koji pokreću naše tijelo. Homonkulusi
su u moždanim hemisferama smješteni kontralateralno u odnosu na polovicu
tijela koju reprezentiraju.

**Metoda oduzimanja** Postupak koji se primjenjuje prilikom korištenja
fMRI neurooslikavajuće tehnike za istraživanje onih područja mozga koja
pokazuju povećanu aktivaciju tijekom obavljanja određenih mentalnih
aktivnosti. Kako bi se ta područja pronašla, potrebno je snimati
aktivnost mozga u dvije situacije: za vrijeme obavljanja ciljane
mentalne aktivnosti te u neutralnoj situaciji koja uključuje sve
identične uvjete (npr. budnost, disanje, gledanje) osim ciljane mentalne
aktivnosti. Nakon snimanja se od prve zabilježene aktivnosti oduzima
druga i na taj se način istaknu područja pojačane aktivnosti.

**Mit o korištenju 10 % mozga** Pogrešno uvjerenje da većina ljudi u
populaciji koristi svega 10 % svojeg mozga te da se posebnim tehnikama
može aktivirati preostalih i neiskorištenih 90 % i da se na taj način
mogu znatno unaprijediti mentalne sposobnosti.

**Montrealski postupak** Pionirske operacije mozga na svjesnim
pacijentima koje su sredinom 20. stoljeća provodili neurokirurzi
Penfield i Jasper. Tim su postupkom obavljena prva mapiranja korteksa u
kojima su njegovi dijelovi povezani sa specifičnim funkcijama.

**Neuromit** Znanstveni mit koji se odnosi na objašnjenja načina ustroja
i funkcioniranja mozga te moguće implikacije tog objašnjenja na
ponašanje i doživljavanje. Često se preklapa s kategorijom psihomitova.
Npr. „Sve stanice koje imamo u mozgu nastale su do naše druge godine
života."

**Psihomit** Znanstveni mit koji se odnosi na objašnjenja psihologijskih
fenomena, mentalnih procesa, ponašanja i doživljavanja. Često se
preklapa s kategorijom neuromitova. Npr. „Djeca i odrasli kategoriziraju
se u tri tipa učenja: vidni, slušni, verbalni i motorni te najbolje uče
ako je informacija prezentirana u njihovu stilu."

**Sedam argumenta koji pobijaju mit o 10 % iskorištenog mozga** Tih
sedam argumenta su redom: istraživanja moždanih oštećenja, snimanje i
oslikavanje aktivnosti mozga, snimanje aktivnosti pojedinih moždanih
stanica, energetska cijena ljudskog mozga, evolucijska cijena ljudskog
mozga, spoznaje o lokalizacijama funkcija u mozgu, fenomen sinaptičkog
obrezivanja.

**Znanstveni mitovi** Rasprostranjena pogrešna uvjerenja ili
miskoncepcije koje se odnose na razna objašnjenja prirodnih i društvenih
pojava. Znanstveni mitovi najčešće imaju prividnu znanstvenu
karakteristiku poput stručne terminologije ili pozivanja na neka
anonimna istraživanja ili anonimne znanstvene autoritete ili pak
pokušaje stvaranja uzročnih objašnjenja. Na primjer: „Neki znanstvenici
tvrde da nema dokaza da je Zemlja okrugla.", „U jednom znanstvenom
istraživanju koje je provela američka vojska ljudi su mislima mijenjali
svoje gene.", „Šećer je izvor energije. Zato šećer uzrokuje
hiperaktivnost kod djece."

**Znanstveni uspjesi dekade mozga** Razumijevanje bioloških temelja
ovisnosti, otkrivanje gena povezanih s demencijama i mentalnim bolestima
i poremećajima.

##### Literatura

Banich, M. T. (2004). *Cognitive Neuroscience and Neuropsychology*.
Boston: Houghton Mifflin Company.

Beyerstein, B. L. (1999).Whence Cometh the Myth that We Only Use 10% of
Our Brains? In S. Della Sala (Ed.), *Mind Myths. Exploring Popular
Assumptions about the Mind and Brain* (pp. 3-24). Chichester: John Wiley
and Sons.

Blakemore, C. (2000). Achievements and challenges of the Decade of the
Brain. *Eurobrain 2(1)*, 1-4.

Carnegie, D. (1936). *How to Win Friends and Influence People*. New
York: Simon and Schuster.

Chudler, E. (2013). Myths About the Brain: 10 percent and Counting.
*Brain Connection*.
[http://brainconnection.brainhq.com/2013/04/17/myths-about-the-brain-10-percent-and-counting/](http://brainconnection.brainhq.com/2013/04/17/myths-about-the-brain-10-percent-and-counting/)

Dekker, S. Lee, N. C., Howard-Jones, P., & Jolles, J. (2012). Neuromyths
in education: Prevalence and predictors of misconceptions among
teachers. *Frontiers in Psychology, 3*, 1-8.

Della Salla, S. (Ed.). (2007). *Tall Tales about the Mind & Brain:
Separating fact from Fiction*. Oxford: Oxford University Press.

Higbee, K. L., & Clay, S. (1998). College Students\' Beliefs in the
Ten-Percent Myth. *The Journal of Psychology, 132*, 469-476.

Hubbard, L. R. (1950). *Dianetics - The Modern Science Of Mental Health:
A Handbook Of Dianetic Procedure*. New York: Hermitage House.

James, W. (1907). *Energies of Man*. Moffat, Yard and Company.

Jones, E. G., & Mendell, L. M. (1999). Assesing the Decade of the brain.
*Science 284* (5415), 739-739.

Lashley, K. S. (1935). Studies of cerebral function in learning: XI. The
behavior of the rat in latch-box situations. *Comparative Psychology
Monographs, 11*, 1-42.

Lashley, K. S. (1939). The mechanism of vision: XVI. The functioning of
small remnant of the visual cortex. *Journal of Comparative Neurology,
70*, 45-67.

Morsela, E. (2011). Do we use only 10 percent of our brain? *Psychology
Today*.
[https://www.psychologytoday.com/blog/consciousness-and-the-brain/201106/do-we-use-only-10-percent-our-brain](https://www.psychologytoday.com/blog/consciousness-and-the-brain/201106/do-we-use-only-10-percent-our-brain)

Penfield, W. (1961). Activation of the Record of Human Experience.
*Annals of The Royal College of Surgeons of England, 29(2)*, 77-84.

Rettner, R. (2103). Busted! Most in US Believe Brain Disease Myths.
*LiveScience*.
[http://www.livescience.com/39923-americans-believe-brain-myths.html](http://www.livescience.com/39923-americans-believe-brain-myths.html)

Stroke Statistics. The internet stroke center.
[http://www.strokecenter.org/patients/about-stroke/stroke-statistics/](http://www.strokecenter.org/patients/about-stroke/stroke-statistics/)

Weisberg, D. S., Keil, F. C., Goodstein, J., Rawson, E., & Gray, J. R.
(2008). The seductive allure of neuroscience explanations. *Journal of
Cognitive Neuroscience 20*, 470-477.


6\. POGLAVLJE

6. DEKLARATIVNO PAMĆENJE I MOZAK

*Lorena Ivanov*

U ovom poglavlju naučit ćemo:

-   o podjeli dugoročnog pamćenja

-   o poznatim modelima pamćenja

-   o biološkoj osnovi pamćenja

-   o ulozi pojedinih dijelova mozga u deklarativnom pamćenju


Iako smo ponekad nezadovoljni vlastitim pamćenjem jer nam se čini da
neke informacije teško pamtimo i/ili ih brzo zaboravljamo, ono u većini
slučajeva jako dobro funkcionira. Prisjetimo se samo ogromne količine
informacija s kojima baratamo svakodnevno, od onih koje nam omogućavaju
da ujutro pripremimo kavu i pročitamo vijesti, pričamo s prijateljima o
događajima proteklog vikenda i pravimo planove za naredni tjedan, do
svih onih koje nam osiguravaju usvajanje znanja i uspješno obavljanje
posla koji radimo. Gotovo da nema aktivnosti koju u tijeku dana
obavljamo, a da ne uključuje procese pamćenja. Kako pamćenje definiramo?
**Pamćenje** se određuje kao mogućnost usvajanja, zadržavanja i
korištenja informacija. Kako bi naša svakodnevica izgledala kad ne bismo
mogli usvajati nove informacije niti se sjetiti događaja iz prošlosti,
pokazuje nam primjer Clivea Wearinga, talentiranog glazbenika kod kojeg
je zbog bolesti došlo do oštećenja mozga. Kao posljedica oštećenja mozga
kod Clivea se razvila **retrogradna amnezija** koja se odnosi na
nemogućnost prisjećanja događaja iz prošlosti, ali i **anterogradna
amnezija**, tj. nemogućnost stvaranja novog dugotrajnog pamćenja. Tako
Clive nije čitao knjige, gledao televizijski program ili sudjelovao u
razgovoru, jer nije mogao pratiti radnju. On bi za nekoliko sekundi ili
minuta zaboravio što se prethodno događalo ili o čemu se govorilo. Ako
bi izašao iz svoje sobe, više se nije znao vratiti, a svaki put kad bi
se njegova supruga pojavila, veselio se kao da ju nije vidio godinama
iako je izbivala iz sobe tek koju minutu. Iako se nekih događaja iz
svoje daljnje prošlosti u manjoj mjeri mogao sjetiti, uz nemogućnost
stvaranja novih sjećanja, Clive je mogao živjeti samo u jednom kratkom
trenutku sadašnjosti. Ovaj i slični primjeri govore nam koliko je
pamćenje važno za naše svakodnevno funkcioniranje.

# Deklarativno pamćenje

Spoznaja o važnosti pamćenja za funkcioniranje čovjeka davno je
potaknula interes istraživača za proučavanje procesa pamćenja kao i
područja mozga koja leže u osnovi tih procesa. U ovom poglavlju bavit
ćemo se prvenstveno dosadašnjim spoznajama o biološkoj osnovi
deklarativnog pamćenja. Naime, jedna od široko prihvaćenih podjela vrsta
dugotrajnog pamćenja jest na deklarativno i nedeklarativno pamćenje.
**Deklarativno pamćenje** uključuje pamćenje različitih činjenica i
događaja o kojima možemo svjesno izvijestiti. Stoga se ta vrsta pamćenja
još naziva eksplicitno pamćenje. S druge strane, **nedeklarativno
pamćenje** odnosi se na pamćenje o tome kako nešto učiniti. Kako se naše
znanje o tome kako nešto učiniti najčešće reflektira u izvedbi nekog
ponašanja i bez svjesnog dosjećanja, ta se vrsta pamćenja zove još
implicitno pamćenje.

Deklarativno pamćenje po svojim je karakteristikama fleksibilnije od
nedeklarativnog, a zanimanje istraživača i kliničara dodatno je
potaknuto činjenicom da se posljedice oštećenja mozga neusporedivo češće
očituju u poteškoćama u deklarativnom u odnosu na nedeklarativno
pamćenje. Na primjer, kod spomenutog slučaja Clivea Wearinga, unatoč
tome što je imao vrlo oskudno sjećanje na svoju prošlost i nije bio u
stanju zapamtiti da je supruga izašla iz njegove sobe tek nekoliko
minuta prije nego što se ponovno vratila (deklarativno pamćenje), bio je
u stanju na klaviru svirati složene kompozicije koje je znao i prije
bolesti, pa čak i učiti nove 
(nedeklarativno pamćenje).

Tulving je 1972. godine podijelio deklarativno pamćenje na semantičko i
epizodičko. Tako **semantičko pamćenje** uključuje sve vrste općeg
znanja, bilo da je riječ o riječima bilo o konceptima, činjenicama ili
vjerovanjima. Ono što je zajedničko takvoj vrsti znanja jest da su ona
potpuno neovisna o specifičnim iskustvima i kontekstu u kojem su bila
usvajana. Drugim riječima, njih se dosjećamo bez sjećanja na okolnosti u
kojima su stečena. **Epizodičko pamćenje** odnosi se na pamćenje
događaja i njihovih vremenskih i prostornih odnosa. Na primjer, znanje o
tome koji je glavni grad Hrvatske, dio je našeg semantičkog pamćenja jer
se odnosi na činjenicu koja nije povezana s nekim našim specifičnim
iskustvima. Međutim, sjećanje na boravak u Zagrebu prošlog mjeseca radi
nekog koncerta jest specifično iskustvo i dio je našeg epizodičkog
pamćenja. Na primjeru Clivea Wearinga možemo uočiti da su njegovi
problemi bili izraženiji s epizodičkim pamćenjem, jer se nije sjećao da
je nedavno vidio svoju suprugu, dok je istovremeno mogao komunicirati s
njom koristeći se semantičkim pamćenjem. Tulving je mišljenja da pojam
vremena mogu shvatiti isključivo ljudi te da zbog toga epizodičko
pamćenje postoji samo kod ljudi. Naime, on kaže da uvijek, kad se
prisjećamo nekog događaja iz prošlosti, moramo „putovati kroz vrijeme".
Međutim, ima i drukčijih mišljenja. Epizodičko pamćenje odnosi se na
informacije o tome gdje, kada i što se dogodilo. Shvaćeno u tom smislu
čini se da i ponašanje nekih životinja udovoljava tom kriteriju. U
jednom od svojih eksperimenata Clayton i Dickinson promatrali su
ponašanje jedne vrste ptica bliskih vranama, kalifornijske šojke (lat.
*Aphelocoma coerulescens*). Šojkama su dopustili da sakriju dvije vrste
hrane. Jednu vrstu koju vole više, ali koja relativno brzo propada
(crve) i drugu vrstu koju manje preferiraju, ali koja traje duže
(kikiriki). Zanimljivo je da su ptice, kad su imale priliku, odlazile po
određeni tip hrane u ovisnosti o vremenu proteklom od skrivanja. Ako je
vrijeme između skrivanja i traženja hrane bilo kratko, odabirale su više
preferiranu hranu, ali ako je proteklo više vremena, odlazile su po
manje preferiranu hranu. Kao da su ptice znale koliko je vremena
proteklo od skrivanja hrane i da ju nema potrebe tražiti jer je u
međuvremenu propala. Takvi nalazi sugeriraju mogućnost da epizodičko
pamćenje ipak nije karakteristika isključivo ljudi. Zašto je uopće
potrebno razlikovati semantičko od epizodičkog pamćenja? Istraživanja
pokazuju da za to postoje opravdani razlozi. Epizodičko se odnosi na
specifične događaje, a semantičko na općenite činjenice i
generalizacije. U semantičkom pamćenju informacije su organizirane u
shemama i kategorijama, a u epizodičkom kronološki i prostorno. Kod
semantičkog su izvor informacija apstrakcije ili generalizacije, a kod
epizodičkog osobno iskustvo. U većini slučajeva amnezije više stradava
epizodičko pamćenje, dok semantičko ostaje očuvano. Tijekom starenja
također dolazi do ranijeg propadanja epizodičkog pamćenja u odnosu na
semantičko. Dodatno, istraživanja mozga pokazuju, kao što ćemo vidjeti
malo kasnije, da su različita područja aktivna tijekom kodiranja i
pronalaženja informacija u epizodičkom u odnosu na semantičko pamćenje.
Međutim, prije nego što prijeđemo na rezultate dosadašnjih istraživanja
o područjima mozga uključenim u pamćenje, podsjetit ćemo na osnovne
spoznaje i termine u području pamćenja. Naime, rezultati brojnih
istraživanja rezultirali su postavljanjem više hipotetskih modela kojim
se pokušava objasniti kako je pamćenje organizirano i kako funkcionira.

# **Modeli pamćenja**

## *Model triju skladišta pamćenja*

Jedan od najpoznatijih modela jest model triju skladišta pamćenja koji
su na Sveučilištu Stanford razvili Richard Atkinson i njegov student
Richard Shiffrin 1968. godine. Prema tom modelu razlikujemo senzorno,
kratkoročno i dugoročno pamćenje. Sve informacije koje primamo našim
osjetilima vrlo se kratko u nepromijenjenom obliku zadržavaju u
senzornom pamćenju. Smatra se da je uloga senzornog pamćenja u tome da
zadrži informacije dovoljno dugo kako bi se izvršilo prepoznavanje
određenih karakteristika podražaja. Postoje različita senzorna pamćenja
za različite osjetilne modalitete, a najviše se ispitivalo vidno
(ikoničko) i slušno (ehoičko) senzorno pamćenje. Istraživanjima je
ustanovljeno da vidno senzorno pamćenje traje oko 1/3 sekunde, a slušno
oko 2 sekunde. Pretpostavlja se da ustanovljene razlike u dužini
trajanja dviju vrsta senzornih pamćenja odražavaju specifične zahtjeve
tih osjetnih modaliteta. Naime, dok gledamo neku sliku, na primjer
zalazak sunca, zahvaćamo više informacija odjednom. Istovremeno vidimo
sunce, oblake, boje i oblike, odnosno informacije integriramo prostorno.
S druge strane, kad slušamo što nam netko govori, ne možemo istovremeno
obuhvatiti toliko informacija kao što to možemo gledanjem, jer se
integracija tih informacija odvija kroz vrijeme. Tako slušno senzorno
pamćenje traje duže od vidnog da bismo imali dovoljno vremena primiti
podražaje koji nam stižu određenim osjetilnim modalitetom. Samo dio
informacija koje se u nekom trenutku nalaze u senzornom pamćenju ide u
daljnju obradu. One koje su iz nekog razloga privukle našu pažnju,
prijeći će u kratkoročno pamćenje (KTP). Kratkoročno pamćenje ima
nekoliko funkcija. Ako informaciju nemamo namjeru zadržati u dugoročnom
pamćenju, ponavljat ćemo je onoliko dugo koliko nam je potrebna i nakon
toga je se više nećemo sjećati. Međutim, ako se želimo njome koristiti
kasnije, pokušat ćemo ju pripremiti za pohranu u dugoročno pamćenje. To
činimo s pomoću procesa **kodiranja** kojim se informacije iz okoline
preoblikuju tako da čine smislenu cjelinu za onog tko informaciju
pohranjuje. Pritom se koristimo različitim kodovima. Najčešći su: vidni
kod koji često koristimo kad nešto gledamo tako da stvaramo mentalnu
predodžbu, odnosno reprezentaciju onog što smo vidjeli, fonološki kod
koristimo ako želimo zapamtiti nešto što slušamo, a uključuje zvučnu
reprezentaciju onog što smo čuli i semantički kod kojim pokušavamo
zahvatiti značenje nekog svojeg iskustva. U kratkoročnom pamćenju
najprisutniji je fonološki kod, posebno kad je riječ o pamćenju riječi i
tekstova. To je zbog toga što riječi, dok ih slušamo, u sebi ponavljamo
kako bismo dobili nešto dodatnog vremena i time povećali vjerojatnost
njihova uspješnog kodiranja i pohranjivanja. U procesu kodiranja često
koristimo više kodova istovremeno. Naime, pri promatranju slike koju
možemo imenovati, osim vidnog koda koristimo i fonološki kod, jer ćemo
osim što vidimo, na primjer, mačku, istovremeno u sebi i izgovarati
riječ mačka. Tako ćemo pri pohranjivanju koristiti dva koda i time
zaista povećavamo vjerojatnost zapamćivanja, što ćemo vidjeti poslije u
tekstu. Iz rezultata takvih istraživanja proizašli su savjeti i tehnike
za poboljšanje pamćenja. Tako neke mnemotehnike, kako zovemo tehnike za
poboljšanje pamćenja, uključuju stvaranje slikovnih predodžbi pri, na
primjer, učenju riječi u stranom jeziku ili nekim drugim sličnim
prilikama.

Da bismo informacije uspješno kodirali, odnosno zapamtili tako da ih
kasnije možemo pronaći, koristimo se različitim strategijama.
Najjednostavnija je strategija ponavljanje. Informacije u kratkoročnom
pamćenju ponavljamo kako bismo dobili dodatno vrijeme za kodiranje i
njihovu pohranu. Često se koristimo i strategijom organizacije tako da
pokušavamo pronaći vezu u sadržajima koje pokušavamo zapamtiti. Na
primjer, ako trebamo zapamtiti riječi *magarac*, *krava*, *ovca* i
*koza*, bit će ih lakše zapamtiti i kasnije pronaći ako uočimo da se
radi o domaćim životinjama. Ponekad, naravno, ne možemo lako uočiti vezu
među informacijama koje trebamo zapamtiti, pa je korisno upotrijebiti
neku od mnemotehnika koje se upravo temelje na osmišljavanju veza među
sadržajima koji nisu međusobno povezani. Najveću vjerojatnost kasnijeg
dosjećanja imaju informacije kod kojih prilikom pohranjivanja koristimo
elaboraciju. 
Elaboracija je strategija pri kojoj tražimo vezu između
onoga što pokušavamo zapamtiti i onoga što već znamo o onome što
pokušavamo zapamtiti. Kasnije će nam dosjećanje ranije navedenih riječi
biti olakšano ako smo se prilikom zapamćivanja prisjetili informacija o
tome da se radi o životinjama koje su čovjeku korisne, koje daju mlijeko
i sl. Prilikom dosjećanja malo drugih stvari koje znamo odgovara takvom
opisu i zato je vjerojatnost uspješnog dosjećanja izuzetno velika.

Važna je karakteristika kratkoročnog pamćenja da je ono ograničenog
kapaciteta i informacije se tu zadržavaju vrlo kratko, obično nekoliko
sekundi ili, uz ponavljanje, do nekoliko minuta. Psiholog George Miller
(1920. -- 2012.) sa Sveučilišta Princeton objavio je rad 1956. godine u
kojem je naveo da je kapacitet kratkoročnog pamćenja između 5 i 9
čestica ili tzv. „magičnih" 7 ± 2 čestice. Iako to izgleda jako malo,
grupiranjem se može znatno povećati količina informacija unutar svake
pojedine čestice. Na primjer, ako trebamo zapamtiti sedam slova: *L*,
*E*, *T*, *I*, *B*, *O*, *M* i pamtimo ih pojedinačno, svako slovo
zauzet će jednu česticu. Na taj način naš će kapacitet kratkoročnog
pamćenja biti potpuno zauzet tim zadatkom i ništa drugo nećemo moći
dodatno raditi. Međutim, ako ta slova pročitamo zdesna nalijevo, vidimo
da se radi o riječi *MOBITEL*. Kako nam je to dobro poznata riječ,
pojedinačna slova grupiramo i pamćenje svih tih slova zauzet će samo
jednu česticu. Na taj nam način na raspolaganju ostaje šest dodatnih
čestica za istovremeno obavljanje nekog drugog zadatka. Od Millerove
objave do danas provedena su brojna istraživanja u kojima je utvrđeno da
kapacitet kratkoročnog pamćenja nije jednak za sve vrste sadržaja ni za
sve uvjete u kojima se pamćenje sadržaja odvija. Tako je kapacitet veći
pri ispitivanju pamćenja brojeva, nešto niži kod pamćenja slova, a još
niži kad se pamte riječi. Pritom su utvrđene razlike s obzirom na neke
karakteristike riječi koje se pamte. Općenito je ustanovljeno da je
kapacitet veći za riječi čiji je izgovor kraći u odnosu na riječi koje
zahtijevaju duži izgovor, što naglašava ograničenu vremensku komponentu
kratkoročnog pamćenja. Kapacitet je veći i za sadržaje koji su nam u
nekoj mjeri poznati u odnosu na potpuno nove i nepoznate. Na primjer,
moći ćemo u kratkoročnom pamćenju privremeno zadržati više riječi iz
jezika kojim se svakodnevno služimo naspram riječi potpuno novog jezika.
Nadalje, poznato je da djeca i starije osobe imaju manji kapacitet u
usporedbi s mladim odraslim osobama itd. Na temelju utvrđenih rezultata
istraživanja ovih i drugih sadržaja i uvjeta u kojima se pamćenje odvija
danas prevladava mišljenje da je kapacitet kratkoročnog pamćenja
općenito nešto niži od Millerovih 7 ± 2 čestice.

Zbog toga što je količina informacija koju privremeno zadržavamo u
kratkoročnom pamćenju relativno mala, čini nam se da je traganje za
nekom konkretnom informacijom unutar tog dijela sustava jednostavno.
Obično tako i jest, ali istraživanja su pokazala da s porastom količine
informacija u kratkoročnom pamćenju ipak značajno raste vrijeme potrebno
da bismo pronašli traženu informaciju. Saul Sternberg je 1966. godine
osmislio zadatak pretraživanja pamćenja u kojem bi se sudionicima
prezentiralo od jednog do šest brojeva, a zatim bi se, nakon što bi oni
nestali iz vidnog polja, prikazao jedan broj. Sudionici su trebali
donijeti odluku radi li se o broju koji je bio prikazan u ranijoj
prezentaciji ili ne. I zaista, sudionici su bili prilično uspješni u
prepoznavanju je li broj bio prikazan. Međutim, ustanovilo se da je
vrijeme koje je bilo potrebno za prepoznavanje proporcionalno raslo što
je više brojeva bilo prikazano na popisu.

Ako smo informacije uspješno kodirali, one se pohranjuju u dugoročnom
pamćenju (DTP). O podjeli dugoročnog pamćenja na deklarativno i
nedeklarativno već je bilo riječi ranije u tekstu. Bitna karakteristika
dugoročnog pamćenja jest da je ono neograničenog kapaciteta. Stoga mora
biti jako dobro organizirano kako bismo mogli pristupiti informacijama
onda kada nam zatrebaju. Osim neograničenog kapaciteta, važna
karakteristika ove vrste pamćenja, kao što samo ime sugerira, jest da je
dugotrajno. Poznato je da neka svoja iskustva ili sadržaje koje smo
učili pamtimo cijeli život, osobito one koje, iz različitih razloga,
češće ponavljamo. Ipak, dio sadržaja tijekom vremena zaboravimo. Prije
više od 100 godina Hermann Ebbinghaus (1850. -- 1909.) istraživao je
procese pamćenja na samom sebi. Među još nekim drugim stvarima zbog
kojih će njegovo ime ostati trajno zabilježeno u povijesti istraživanja
pamćenja, opisao je i poznatu krivulju zaboravljanja. Prema toj krivulji
zaboravljanje sadržaja koje smo učili jako je brzo i veliko na početku
nakon učenja, ali zatim se postupno usporava. Slični rezultati dobivaju
se i danas, kako u laboratorijskim uvjetima pri učenju besmislenih
slogova, kao što je to radio Ebbinghaus, tako i na mnogo realističnijim
sadržajima. Rezultati istraživanja zapamćenosti španjolskog jezika u
rasponu do čak 50 godina nakon učenja koje je 1984. godine objavio
profesor Harry Bahrick s Ohio Wesleyan sveučilišta, pokazali su da se
velika količina sadržaja španjolskog zaboravila u prve 3-4 godine nakon
prestanka učenja. Međutim, u narednih 30-ak godina nakon toga
zaboravljanje onog što je preostalo bilo je vrlo malo. Tek nakon tog
razdoblja uslijedilo je ponovno izraženije zaboravljanje. Važno je
naglasiti da je zaboravljanje bilo manje kod onih koji su u vrijeme kad
su učili, dobro naučili te sadržaje u odnosu na one čije je znanje i na
početku bilo lošije. Znači da je vrlo važno, kad neke sadržaje učimo,
dobro ih naučiti kako bi zaboravljanje bilo manje. Krivulja
zaboravljanja razlikuje se i s obzirom na to na koji se način ispituje
pamćenje. Redovito se pokazuje da je zaboravljanje veće ako se
zapamćenost provjerava zadatcima dosjećanja u odnosu na zadatke
prepoznavanja. Dosjećanje, naime, zahtijeva svjesno pretraživanje
pamćenja da bismo došli do odgovora. Kao kad nas netko pita koji je
glavni grad Čilea, što je teži zadatak za naše pamćenje u odnosu na
situacije u kojima se od nas traži prepoznavanje. Zadatak prepoznavanja
bismo imali da nam netko ponudi nekoliko odgovora među kojima bismo mi
prepoznali Santiago kao glavni grad Čilea. Ako znamo između više
ponuđenih odgovora odabrati pravi, znači da ta informacija postoji u
našem pamćenju, ali nije, barem trenutačno, dostupna našem svjesnom
pretraživanju. Ponekad je razlog tome što u određenom trenutku nismo
našli prave znakove za dosjećanje koji bi nam pomogli da do nje dođemo.
Kao primjer privremenih teškoća u pronalaženju navest ćemo fenomen „na
vrhu jezika". Svi smo doživjeli situaciju u kojoj smo bili sigurni da
nešto znamo, ali se u ključnom trenutku nikako nismo mogli sjetiti. Ako
nam u takvoj situaciji netko pomogne, na primjer, s početnim slovom
tražene riječi, obično se odmah sjetimo nastavka. Općenito, što su bolji
znakovi za dosjećanje, i što ih više imamo, to se lakše i brže
dosjećamo. Zato je, kako smo već naglasili, važno koristiti više kodova
pri kodiranju. Pomoći će i korištenje strategije elaboracije, jer ćemo
time osigurati više znakova za dosjećanje, odnosno više putova do
tražene informacije. Iako za kodiranje informacija koje namjeravamo
pohraniti u dugoročno pamćenje koristimo sve vrste kodova, ipak najveću
važnost ima semantički kod, odnosno značenje. Ako ste čuli rečenicu:
„Sutra nema nastave zbog blagdana.", nakon nekog vremena nećete se moći
sjetiti kako je točno glasila. Je li bilo ovako kako smo naveli ili je
možda bilo rečeno: „Zbog blagdana sutra nema nastave." Međutim, zapamtit
ćete da sutra nema nastave i zbog čega je nema. Sasvim je logično da u
dugotrajnom pamćenju zadržavamo značenje onoga što je rečeno ili nekih
svojih iskustava, a ne na primjer redoslijed riječi u rečenici. Bilo bi
jako teško pretraživati dugoročno pamćenje kada bi u njemu bilo toliko
mnogo detalja koji nam u osnovi nisu nimalo korisni za svakodnevno
funkcioniranje.

Atkinsonov i Shiffrinov model organizacije pamćenja na senzorno,
kratkoročno i dugoročno vrlo je utjecajan i općeprihvaćen. To, naravno,
ne znači da njegovi pojedini dijelovi nisu dovedeni u pitanje ili da
nisu možda dodatno i na nešto drukčiji način razrađeni u nekim drugim
modelima. Recimo, Atkinson i Shiffrin pretpostavljali su da kratkoročno
pamćenje ujedno služi i kao radni prostor za manipulaciju i spremanje
informacija. Međutim, tom se idejom nisu ozbiljnije bavili, dok je u
nekim drugim modelima upravo to bio središnji interes.

## *Model radnog pamćenja*

Alan Baddeley i Graham Hitch 60-ih godina prošlog stoljeća također su se
bavili pitanjem čemu služi KTP. Zanimalo ih je služi li ono, osim za
kratkoročnu pohranu informacija, i za izvođenje nekih složenijih
zadataka. Sudionicima su zadavali zadatke pamćenja više brojeva uz
istovremeno izvršavanje zadataka koji su od njih zahtijevali
razumijevanje teksta ili rasuđivanje. Prezentirala su im se slova, na
primjer *B*, *A*, i tražilo se da prosude prethodi li slovo *A* slovu
*B*. U ovom bi slučaju točan odgovor bio da ne prethodi. I tako niz
sličnih zadataka uz istovremeno zapamćivanje brojeva. Porast u vremenu
potrebnom za izvršenje zadatka bio je značajan, ali ne osobito velik u
odnosu na očekivano zbog dodatnog opterećenja kapaciteta kratkoročnog
pamćenja, a ni broj pogrešaka nije se bitno povećao. To je autore navelo
na razmišljanje o tome da upamćivanje niza brojeva ne opterećuje isti
sustav kao složeniji zadatci učenja i rasuđivanja. Nakon niza
istraživanja formulirali su model radnog pamćenja kod kojeg je naglasak
na aktivnom procesiranju informacija, za razliku od kratkoročnog
pamćenja koje se više odnosi na pasivnu obradu informacija. Prema njima
bi radno pamćenje uključivalo jedan glavni kontrolni sustav i više
pomoćnih podsustava. Jedan od pomoćnih sustava zove se fonološka petlja,
a odgovorna je za zadržavanje informacija koje primamo verbalnim putem
(fonološki trag). Uključuje i kontrolne procese koji se baziraju na
unutrašnjem govoru i koji omogućavaju pretvaranje vidnog materijala u
fonološki kod. To je ono što često činimo kad vidimo napisanu riječ, jer
osim što ju vidimo, izgovaramo ju u sebi. Tako su istraživanja pokazala
da možemo duže zadržati fonološki kod ponavljanjem izgovaranja riječi u
sebi. Ako informacije ne ponavljamo, one se gube za svega 1-2 sekunde.
Zašto nam je fonološka petlja važna? Važna nam je, na primjer, kod
učenja čitanja, razumijevanja jezika, proširivanja rječnika, u
svakodnevnom govoru i slušanju itd. Drugi pomoćni sustav radnog pamćenja
je vidno-prostorni ekran. On je odgovoran za integraciju prostornih i
vidnih (a možda i kinestetičkih) informacija u ujedinjenu reprezentaciju
koju se kraće vrijeme može zadržati i manipulirati njome. Taj sustav nam
je posebno važan za orijentaciju u prostoru. Glavni kontrolni sustav
nazvali su središnjim izvršiteljem koji je odgovoran za kontrolu pažnje
u radnom pamćenju. Uloga mu je usmjeravanje pažnje na zadatak,
dijeljenje pažnje na dva ili više zadataka koje obavljamo kao i
prebacivanja pažnje s jednog na drugi zadatak. Također, on povezuje
radno i dugoročno pamćenje. Četvrti je dio modela radnog pamćenja, koji
je Baddeley dodao u revidiranom modelu, epizodni ekran (epizodički
međuspremnik). Radi se o sustavu ograničenog kapaciteta koji služi za
integraciju i kratkoročnu pohranu informacija iz pomoćnih sustava i
dugoročnog pamćenja, a oslanja se na kapacitet središnjeg izvršitelja.

## *Model dubine obrade*

Prema modelu Fergusa Craika i Roberta Lockharta iz 1972. godine
vjerojatnost zadržavanja informacije više ovisi o tome do koje je razine
ili dubine obrađena pri kodiranju, a manje o tome koliko je vremena
provela u kratkotrajnom pamćenju. Što je dublja razina do koje je
informacija obrađena, veća je vjerojatnost njezina dosjećanja. Tako
možemo razlikovati plitku obradu koja uključuje analizu fizičkih ili
senzornih obilježja informacija, dublju analizu koja se odnosi na
prepoznavanje oblika te imenovanje objekata i događaja i, na kraju,
najdublju analizu koja uključuje analizu značenja. Zaista, istraživanja
pokazuju da se sadržaji koji su dublje obrađeni bolje pamte. Na primjer,
u jednom takvom tipičnom istraživanju sudionicima su dane karte, a na
svakoj je karti bila jedna riječ. Sudionici su bili podijeljeni u četiri
grupe. Jednoj je grupi bilo rečeno da zapamti riječi s karata. Drugoj je
bilo rečeno da sortira karte u kategorije prema nekim zajedničkim
obilježjima. Treća je grupa dobila iste upute kao i druga, ali im je
dodatno rečeno da zapamte riječi, jer će se od njih kasnije tražiti da
ih se sjete. Četvrta grupa dobila je zadatak da samo poreda karte u
kolone. Rezultati su pokazali da se grupa od koje se tražilo da
organizira karte prema njihovu značenju, iako ih nisu trebali zapamtiti,
kasnije dosjećala jednako dobro riječi s popisa kao i oni koji su dobili
uputu da ih zapamte. Sve tri grupe u dosjećanju su bile znatno bolje od
četvrte koja je dobila zadatak da samo poreda karte u kolone. Očito je
da je do zapamćivanja došlo i bez posebne namjere da ih se zapamti.
Međutim, ono što je važno jest da je bitnije što se radi s
informacijama, odnosno do koje razine je informacija obrađena, a ne gdje
se ona nalazi.

Naravno, to nisu jedini modeli koji pokušavaju opisati kakva je
struktura našeg pamćenja i s pomoću kojih procesa se informacije kreću
među tim strukturama, ali svakako jesu jedni od značajnijih jer su
potaknuli brojna istraživanja i time značajno pridonijeli današnjim
spoznajama o pamćenju.

# **Ispitivanja biološke osnove pamćenja**

Kako se uopće prikupljaju informacije koje nam govore o tome koja su
područja mozga uključena u pamćenje? O funkcioniranju mozga općenito se
pokušava doznati na više načina. U četvrtom poglavlju mogli ste
pročitati kako je još u 30-im godinama prošlog stoljeća Wilder Penfield
pacijentu s tumorom na mozgu izvodio električnu stimulaciju dijelova
kore velikog mozga kako bi tijekom operacije mogao pratiti funkcije
mozga.
Istraživanja u kojima se uklanjaju dijelovi mozga da bi se ustanovila
biološka osnova pamćenja, radila su se na životinjama. Tako je Karl S.
Lashley (1890. -- 1958.), američki psiholog, tragao za fizičkim tragom
pamćenja (engramom). Trenirao je grupu štakora u prolaženju kroz
labirint, a zatim im je uklanjao male dijelove mozga (oko 10 %). Unatoč
tome što im je uklanjao različite dijelove mozga, štakori su i dalje
uspijevali prolaziti kroz labirint. Uklanjanje većih dijelova mozga
dovodilo je do većih problema u izvedbi kod štakora, ali činilo se da ni
jedan dio mozga nije bio značajniji od drugih za to naučeno ponašanje.
Na kraju je Lashley zaključio da pamćenje nije pohranjeno u jednom
dijelu mozga, već da mozak funkcionira kao cjelina pri pohrani
informacija.
Brojne spoznaje o biološkoj osnovi pamćenja temelje se na proučavanju
slučajeva s nekim oštećenjima mozga. Vjerojatno je u literaturi
najpoznatiji pacijent s inicijalima H. M. o kojem je također već bilo
riječi u prvom poglavlju. Nakon što je umro 2008., objavljen mu je
identitet i danas je poznato da se zvao Henry Gustav Molaison. H. M. je
u dobi od oko 10 godina dobio prvi epileptički napad, a epileptički su
napadi do njegove 16 godine postali izuzetno česti i opasni. Veliki
napadi događali su se nekoliko puta tjedno, dok je manjih napada imao i
po desetak puta dnevno. Zbog ozbiljnih smetnji u svakodnevnom životu
njegova obitelj i on odlučili su se 1953. godine na operaciju mozga. U
to se vrijeme znalo da napadi kod većine pacijenata započinju u jednom
specifičnom dijelu mozga, odnosno u **medijalno temporalnom režnju**.
Liječnici su očekivali da će uklanjanje područja u kojima dolazi do
izbijanja epileptičkog napada riješiti problem, kao što su i ranije
rješavali slične probleme. H. M.-u su uklonili oko dvije trećine
prednjeg dijela **hipokampusa**, veći dio parahipokampalne vijuge,
prednji dio temporalne moždane kore, unkus i **amigdalu**. Za razliku od
dotadašnjih slučajeva u kojima su to činili u samo jednoj hemisferi, H.
M.-u su navedene dijelove mozga uklonili u obje hemisfere. Operacija je
uspjela u smislu da su epileptički napadi prestali i zdravstveno stanje
pacijenta moglo se kontrolirati samo lijekovima. Međutim, dogodile su se
i neočekivane posljedice. Naime, kod H. M.-a je došlo do razvoja
anterogradne amnezije, odnosno pacijent nije mogao usvajati nove
epizodičke i semantičke informacije. Istovremeno, njegova se ličnost
nije promijenila, a postizao je bolji rezultat na testovima
inteligencije u odnosu na rezultate prije operacije. Pretpostavlja se da
su raniji učestali epileptični napadi ometali koncentraciju, što se
očitovalo u postignuću na testovima inteligencije. Tako je H. M. nakon
operacije mogao biti uspješan u različitim aktivnostima, ali samo dok je
održavao pažnju na njima. Kad bi mu se dao popis od šest riječi da ga
zadrži u svojem pamćenju 30 sekundi, on bi to mogao jednako uspješno kao
i drugi koji nisu imali njegove poteškoće. Čim bi se pažnja usmjerila na
nešto drugo, ono što je prethodno radio potpuno bi nestalo iz njegova
pamćenja. Sjećanja iz prošlosti ostala su sačuvana, osim za jedno
razdoblje prije same operacije. Za razdoblja nakon operacije bio je
potpuno nesposoban formirati novo epizodičko pamćenje. Nije mogao
zapamtiti ljude koje je sretao ni mjesta na kojima je bio, čak ni kada
je s tim ljudima i na tim mjestima bio mnogo puta. Nakon njegova slučaja
više se nikome nisu uklonili spomenuti dijelovi mozga istovremeno u obje
hemisfere. Slučaj H. M.-a ukazao je, prije svega, na važnost hipokampusa
za pamćenje. S više informacija o hipokampusu susreli ste se u prvom
poglavlju ove knjige. Ovdje ćemo se samo podsjetiti da je hipokampus dio
mozga koji pripada limbičkom sustavu i nalazi se u medijalno temporalnom
području mozga. Zanimljivo je spomenuti da je ime dobio po morskom
konjiću zbog sličnosti oblika.
Proučavanjem ovog i drugih slučajeva s oštećenjima mozga saznalo se
ponešto o različitim aspektima pamćenja kao i o područjima mozga bitnim
za funkcije pamćenja. Naravno, takva su istraživanja bila izuzetno
korisna. Međutim, nisu mogla dati odgovore na sva pitanja jer se često
nije sa sigurnošću moglo reći koji su deficiti povezani s kojim
procesima pamćenja. Razvojem suvremenijih tehnika snimanja mozga
omogućeno je proširivanje spoznaja o biološkoj osnovi pamćenja. Neke od
tih tehnika daju nam informacije o strukturi mozga i o tome gdje
eventualno postoje oštećenja. Za kliničke i istraživačke svrhe koristi
se kompjutorizirana tomografija (CT) kojom se s pomoću rendgenskih zraka
dobiva vrlo detaljan prikaz strukture organa. Ipak, ta tehnika uključuje
velike količine zračenja sudionika pa je njezino korištenje u
istraživačke svrhe vrlo rijetko. Manje je invazivna tehnika magnetska
rezonancija (MRI) koja koristi magnetska polja za stvaranje slike
unutarnje strukture. Međutim, tek nam je razvoj tehnika funkcionalnog
oslikavanja mozga omogućio dublje razumijevanje dijelova mozga
uključenih u različite procese pamćenja. Naime, snimanjem aktivnosti
pojedinih dijelova mozga dok sudionici zaista obavljaju različite
zadatke pamćenja, moguće je vidjeti koji su dijelovi mozga aktivni.
Jedna je od takvih tehnika pozitronska emisijska tomografija (PET) kojom
se snima aktivnost mozga detekcijom radijacije pozitrona. U krvotok
sudionika injektira se mala količina radioaktivne tvari. Molekule te
tvari imaju različitu koncentraciju u različitim dijelovima mozga u
ovisnosti o aktivnosti mozga i potrebi za hranjivim tvarima iz krvi. Na
taj se način, očitavanjem radioaktivnog zračenja, može pratiti koji su
dijelovi mozga uključeni tijekom obavljanja različitih zadataka
pamćenja. Ipak, ta se tehnika ne može primijeniti kod nekih sudionika
koji su iz različitih razloga osjetljivi na radioaktivne kemikalije.
Danas je često u upotrebi tehnika funkcionalne magnetske rezonancije
(fMRI). Kao što smo već spomenuli, kad određeni dijelovi mozga postanu
aktivni, oni zahtijevaju više kisika. Zbog toga unutar nekoliko sekundi
u tom dijelu mozga poteče više krvi da bi se taj dio mozga opskrbio s
dovoljno kisika. Kad se ponovno smanji aktivnost, smanjuje se protok
krvi. Prateći promjene u protoku krvi istraživači mogu zaključivati o
aktivnijim i manje aktivnim dijelovima mozga. PET i fMRI daju vrlo
precizne slike dijelova mozga koji su uključeni u obavljanje različitih
zadataka pamćenja. Međutim, obje tehnike karakterizira vremenski pomak
koji je potreban da bi se promjene u aktivnosti mogle očitati. Naime,
kao što smo već naveli, potrebno je ponekad i nekoliko sekundi da bi
došlo do promjena u protoku krvi u aktiviranom dijelu mozga. Za razliku
od tih tehnika, neke druge tehnike omogućavaju nam da vrlo precizno
vremenski odredimo kad su se spomenute promjene u mozgu dogodile. Na
primjer, elektroencefalografija (EEG), o kojoj ste opširnije čitali u
drugom poglavlju, nam daje takvu mogućnost. S pomoću nje možemo vrlo
precizno pratiti kad se određena promjena dogodila. Vrlo precizno
vremensko određivanje omogućava nam i magnetska encefalografija (MEG)
koja se bazira na otkrivanju izvora slabog magnetskog polja koji
emitiraju neuroni, a omogućava praćenje brzo izmjenjivih uzoraka
neuronske aktivnosti u milisekundama. S druge strane, te dvije tehnike
ne daju nam mogućnost preciznog određivanja mjesta gdje se promjena
dogodila kao što to možemo odrediti uz pomoć PET i fMRI tehnika. Kao što
se može vidjeti, neke od navedenih tehnika omogućavaju nam dobivanje
detaljnijih informacija o područjima moždane aktivnosti tijekom
obavljanja određenog zadatka, dok nam neke od njih daju više podataka o
tome kada ta područja postaju aktivna. Stoga odluka o tome koje će od
njih biti korištene u nekoj specifičnoj situaciji ovisi o svrsi
primjene. Naravno, najviše podataka možemo dobiti istovremenim
korištenjem neke od tehnika za precizno određivanje mjesta moždane
aktivnosti (npr. fMRI) i one koja je vremenski preciznija (npr. MEG),
ali takva su istraživanja financijski vrlo zahtjevna. Iako su se naše
spoznaje o pamćenju, dijelom zahvaljujući i spomenutim tehnikama,
značajno pomakle od vremena Lashleya i slučaja amnezije H. M.-a, još je
uvijek mnogo otvorenih pitanja. Ipak, pogledajmo u kojem nas smjeru vode
novija istraživanja.

# **Uloga medijalno temporalnog područja mozga**

**Medijalno temporalno područje**, osim spomenutog hipokampusa,
uključuje amigdalu, entorinalni, peririnalni i parahipokampalni dio
mozga (Slika 6.1.). Dosadašnja istraživanja ukazuju na važnu ulogu
cijelog ovog područja mozga u pamćenju.

					(SLIKA 6.1. OVDJE)

Vidjeli smo da je slučaj H. M.-a prvi ukazao na bitnu ulogu hipokampusa.
Samo jednostrano oštećenje medijalno temporalnog područja također vodi
teškoćama u epizodičkom pamćenju, ali one su manjeg obima u odnosu na
obostrana oštećenja kao što je bio slučaj kod H. M.-a. Pokazuje se da
one osobe koje imaju oštećenja desnog hipokampusa, imaju više problema s
neverbalnim informacijama, a one s oštećenjima lijevog hipokampusa, s
verbalnim informacijama. Slični nalazi o ulozi hipokampusa za verbalne i
neverbalne sadržaje dobiveni su praćenjem aktivnosti mozga zdravih
ljudi. Naime, kod zdravih osoba tijekom kodiranja riječi aktivnije je
lijevo medijalno temporalno područje, dok kodiranje objekata i lica više
aktivira obostrano medijalno temporalno područje. Slično kao i kod
ljudi, oštećenja hipokampalnog područja dovode do poteškoća pri pamćenju
i kod životinja. Životinje s takvom vrstom oštećenja imaju poteškoće u
učenju novih informacija, posebno onih koje se odnose na specifične
događaje. Na primjer, neke ptice spremaju hranu u skrovišta koja
povremeno mijenjaju. Ptice s oštećenjem hipokampalnog područja nisu u
stanju zapamtiti gdje su im skrovišta i sasvim ih nasumično traže. Čini
se da hipokampus općenito ima nezaobilaznu ulogu u spacijalnom pamćenju.
Na primjer, štakori s oštećenjem hipokampusa imaju poteškoća s pamćenjem
spacijalnog i vremenskog konteksta pri učenju labirinta. Naime, nisu u
stanju naučiti u kojim su dijelovima labirinta već bili, nego ponavljano
ulaze u one koje su već obilazili, za razliku od zdravih štakora koji
snalaženje u labirintu uz adekvatnu motivaciju vrlo brzo nauče. Vidjeli
smo i na primjeru Clivea Wearinga kao i H. M.-a da su imali teškoća u
snalaženju u prostoru, konkretno u učenju novih spacijalnih informacija.
Tako se Clive Wearing ne bi znao vratiti u sobu kad bi izašao iz nje, a
H. M. nije mogao zapamtiti put do kuće nakon što se preselio.
Proučavanjem tih i drugih slučajeva amnezija uočeno je nekoliko važnih
stvari. Što je oštećenje hipokampusa i okolnih područja bilo veće, to su
poteškoće pamćenja bile izraženije, nemogućnost dosjećanja sezala je
više u prošlost i poteškoće su se uglavnom javljale u epizodičkom
pamćenju, uz relativno dobro očuvano semantičko pamćenje. U pokušaju
objašnjenja tih činjenica neki su se autori vodili idejom da se određeni
tip informacija trajno pohranjuje u hipokampusu. Tako bi se njegovim
oštećenjem mogao objasniti gubitak tih informacija kao i nemogućnost
stvaranja novih istovrsnih sjećanja. Međutim, rezultati kasnijih
istraživanja sugerirali su nešto drugo.
Istraživanja su pokazala da bi hipokampus mogao imati ključnu ulogu u
povezivanju objekta i riječi s različitim kontekstualnim informacijama,
što je osobito važno za epizodičko pamćenje. Naime, tijekom nekog
događaja izloženi smo čitavom nizu informacija. Na primjer, kad
upoznajemo neku osobu, istovremeno pokušavamo kodirati više njezinih
karakteristika. Različite perceptivne karakteristike (boja kose i očiju,
frizura, odjeća, lice, ton glasa i sl.) kao i vremenski i prostorni
kontekst u kojem se događaj odvija, pokušavamo vidno i fonološki, a sam
razgovor semantički kodirati. Poznato je da se svaka od tih
karakteristika obrađuje u različitim dijelovima mozga, a rezultati
istraživanja ukazali su na mogućnost da se u hipokampusu ujedinjuju
informacije iz svih tih područja mozga kako bi se formirala jedinstvena
reprezentacija događaja. Novija istraživanja epizodičkog pamćenja
potvrđuju da se u hipokampusu zaista nalazi zona konvergencije, odnosno
povezivanje pojedinačnih dijelova informacije u jednu smislenu
reprezentaciju. Međutim, pretpostavlja se mogućnost da se takve
reprezentacije ne zadržavaju, ili se barem ne zadržavaju trajnije, u
hipokampusu. Na primjer, sve je više istraživanja koja sugeriraju važnu
ulogu entorinalnog područja u procesiranju kontekstualnih informacija, a
koje inače zajedno s hipokampusom sudjeluje u spacijalnom učenju i
pamćenju. Tako se pretpostavlja da se prilikom kodiranja senzornih
karakteristika nekog objekta informacije iz različitih dijelova kore
velikog mozga preko peririnalnog područja prenose u lateralno
entorinalno područje, dok se spacijalne informacije preko
parahipokampalnog područja prenose u medijalno entorinalno područje.
Kako su sva ta područja povezana s hipokampusom, a i međusobno, te bi se
senzorne i spacijalne informacije integrirale u hipokampusu. Međutim,
pretpostavlja se da informacije ne ostaju u hipokampusu, već se
povratnom vezom preko **entorinalnih** područja vraćaju u dijelove mozga
iz kojih su došle. Kasnije, kada se u okolini pojavi odgovarajući znak
za dosjećanje, hipokampus ponovno putem spomenutih područja posreduje u
obnavljanju ostalih kontekstualnih reprezentacija događaja, a osoba se,
na primjer, prisjeća nekog konkretnog cjelovitog epizodičkog iskustva.
Da se različite informacije o istom objektu nalaze na različitim
mjestima u mozgu, sugeriraju i istraživanja semantičkog pamćenja. Vidne
informacije o određenom objektu ne nalaze se na istom mjestu na kojem su
slušne, mirisne ili informacije o tome čemu služi taj objekt. Klinička
iskustva pokazuju da pacijenti s oštećenjima pojedinih dijelova mozga
imaju poteškoća samo s nekim semantičkim kategorijama. Na primjer,
pacijent s inicijalima J. B. R. imao je mnogo više problema s
definiranjem riječi i identifikacijom slika živih u odnosu na nežive
objekte. On bi vrlo točno opisivao aktovku kao malu torbu koju studenti
koriste za nošenje papira. Međutim, za cvijet narcis mogao je reći samo
da je biljka, a za noja samo da je nešto neuobičajeno. Ustanovljeno je
da pacijenti kao što je J. B. R. imaju oštećenja u prednjim, srednjim i
donjim dijelovima temporalnog režnja, dok su kod pacijenta koji su imali
više problema s neživim stvarima, a njih je u populaciji znatno manji
broj u odnosu na one s problemima vezanim za žive objekte, bila prisutna
oštećenja parijetalnog režnja. Na temelju takvih nalaza pretpostavilo se
da je kategorija živo-neživo bitna karakteristika objekata koja određuje
u kojim će se dijelovima mozga nalaziti informacije o njima. Međutim, ne
potvrđuju to svi nalazi. U jednom su istraživanju ispitanicima
prezentirali perceptivne i neperceptivne informacije o živim i neživim
pojmovima. Procesiranje perceptivnih informacija o živim i o neživim
pojmovima bilo je povezano s aktivacijom lijevog stražnjeg donjeg dijela
temporalnog područja. S druge strane, procesiranje neperceptivnih
karakteristika živih i neživih pojmova bilo je povezano s aktivacijom
srednjih dijelova temporalnog područja. Očito je da su i živi i neživi
pojmovi aktivirali ista područja u mozgu, što ukazuje na mogućnost da su
informacije u semantičkom pamćenju organizirane i prema nešto drukčijim
semantičkim kategorijama od ranije spomenute.
Neki tipovi agnozije također sugeriraju da se specifične kategorije
semantičkog znanja nalaze u posebnim mjestima u mozgu. Agnozije nastaju
kao posljedica oštećenja nekih dijelova mozga. Ima ih više vrsta, a
manifestiraju se kao poteškoće u procesiranju određene vrste informacija
u ovisnosti o tome koji je dio mozga zahvaćen. Tako će povrede određenog
dijela mozga dovesti do gubitka samo dijela znanja o specifičnim
objektima, dok će ostala znanja ostati sačuvana. Osoba koja ima
asocijativnu vizualnu agnoziju može imati problema u prepoznavanju i
imenovanju nekog konkretnog predmeta iako ga normalno može vidjeti,
točno precrtati na papir i znati čemu služi. Osoba koja ima slušnu
agnoziju može imati ozbiljnih teškoća u razumijevanju izgovorenih
riječi, ali kad ih vidi napisane, razumjet će njihovo značenje. Kako
ukupno gledajući postoji jako mnogo karakteristika različitih objekata i
kategorija, neki autori misle da je nemoguće spoznati gdje se u mozgu
nalazi koja od njih. Međutim, drugi misle da možda nemamo tako velik
broj specifičnih kategorija, već samo njih nekoliko. Kako se
pretpostavlja da su naše semantičke mreže organizirane prema
karakteristikama objekta, tako možda razlikujemo vizualne karakteristike
(boja, tekstura, veličina), funkcionalne karakteristike (upotreba,
mjesto korištenja) itd. Oštećenje nekog dijela mozga može dovesti do
teškoća u nekoj od karakteristika, a da istovremeno ostale vrste
semantičkih informacija o konkretnom objektu funkcioniraju normalno.
Osoba kojoj su oštećene vizualne karakteristike neće moći opisati ili
prepoznati neki predmet na temelju vizualnih karakteristika, ali će i
dalje znati njegovu funkciju kao što se to zaista događa u opisanim
slučajevima agnozija.

	S obzirom na sve navedeno, danas prevladavaju dvije glavne pretpostavke
o tome na koji je način hipokampus povezan s drugim dijelovima mozga
tijekom kodiranja, pohranjivanja i pronalaženja informacija te kako se i
kada informacije iz hipokampusa premještaju u druge dijelove mozga.
Prema jednoj pretpostavci informacije se nikad i ne pohranjuju u
hipokampusu, već je uloga hipokampusa u tome da povezuje različite
komponente pamćenja iz drugih područja mozga. Kad je znanje novo, onda
su veze među dijelovima mozga u kojima se nalaze informacije slabe i
povezujuća uloga hipokampusa je velika. Ali kako vrijeme prolazi i veze
između reprezentacija jačaju u drugim dijelovima mozga, tako uloga
hipokampusa slabi, dok se na kraju nismo u mogućnosti dosjetiti tih
informacija potpuno neovisno o aktivnosti hipokampusa. Treba naglasiti
da prema nekim autorima informacije nikad ne postaju u potpunosti
neovisne o hipokampusu. Druga pretpostavka govori o tome da se nove
informacije pohranjuju u hipokampusu, ali se onda na neki način
prebacuju u druga područja. Bontempi, Laurent-Demir, Destrade i Jaffard
u svojem su istraživanju ustanovili da se pri dosjećanju spacijalnih
informacija kratko vrijeme nakon učenja (pet dana) aktivira hipokampus i
stražnja cingularna vijuga, ali dosjećanje istog sadržaja nakon dužeg
vremena (25 dana) aktivira **frontalni režanj** kore velikog mozga i
prednju cingularnu vijugu (ali ne i hipokampus i stražnju cingularnu
vijugu). Očito je da tijekom vremena dolazi do promjena u dijelovima
mozga koji su uključeni u dosjećanje tih informacija. Uz ovu
pretpostavku jedna je od vodećih ideja da se transfer informacija iz
hipokampusa u druga područja mozga događa tijekom spavanja. Konkretno,
misli se na faze spavanja u kojima sanjamo, odnosno takozvane REM faze.
Ustanovljeno je da se isti obrasci aktivnosti u hipokampusu odvijaju
tijekom obavljanja neke radnje u budnom stanju i kasnije tijekom
spavanja.
U ranijim dijelovima teksta naveli smo da se informacije nakon kodiranja
pohranjuju u dugotrajnom pamćenju. Vjeruje se da procesom koji zovemo
konsolidacija, reprezentacije postaju stabilnije i na taj način možda
neovisnije o medijalno temporalnom području. Prema teoriji konsolidacije
procesi pamćenja nastavljaju se i nakon što smo usvojili neku
informaciju. Dokazi u prilog konsolidaciji dolaze i od pacijenata s
retrogradnom amnezijom. Naime, oni se najčešće ne mogu sjetiti određenog
razdoblja prije oštećenja mozga. Kao što smo već rekli, što je oštećenje
veće, to je razdoblje kojeg se ne mogu sjetiti duže. Kod dijela
pacijenata s amnezijom riječ je o desetljećima, pa se mogu sjetiti samo
manjeg broja informacija iz vlastita djetinjstva, dok se u nekim blažim
slučajevima ne mogu sjetiti nekoliko sati ili dana prije nego što je
došlo do oštećenja. Takvi nalazi upućuju na to da se starija sjećanja ne
nalaze u medijalno temporalnom području. Čini se da se u fazi
konsolidacije, vjerojatno uz posredovanje medijalno temporalnog
područja, uspostavljaju direktne veze među centrima u kori velikog mozga
u kojima se nalaze povezane informacije. Zbog toga je moguće da se, u
slučaju oštećenja hipokampusa, osobe koje imaju amneziju ipak mogu
sjetiti takvih informacija. Možda je zaista moguće da je medijalno
temporalno područje neophodno za zadržavanje informacija dok se ne
završi proces konsolidacije, a nakon toga se njegova uloga smanjuje ili
potpuno gubi. Tome u prilog govore i nalazi istraživanja Stuart
Zola-Morgana i Larry Squirea iz 1990. godine u kojem su skupinu majmuna
učili razlikovanju stotine parova objekata. Majmuni su 16 tjedana prije
nego što im je uklonjen hipokampus naučili 20 parova, a zatim su u 12.,
8., 4. i 2. tjednu prije uklanjanja hipokampusa učili preostale parove
objekata, u svakom tjednu po 20. Dva tjedna nakon uklanjanja hipokampusa
provjerilo se koliko su se majmuni sjećali. Pokazalo se da su se dobro
sjećali parova koje su učili 8, 12 i 16 tjedana prije operacije, a
postignuće je bilo jednako kao u kontrolnoj skupini. Međutim, nisu se
sjećali parova koje su učili četiri i dva tjedna prije operacije. Iz
toga se zaključilo da je potrebno nekoliko tjedana da se stvore sjećanja
koja će biti neovisna o hipokampusu. Da je potrebno neko vrijeme da se
pamćenje konsolidira, pokazuju i primjeri osoba kojima se daje
elektrokonvulzivna terapija radi ublažavanja teških depresivnih stanja.
U takvim slučajevima javlja se trajna retrogradna amnezija za događaje
koji su prethodili elektrošoku. Ono što još ne znamo jest koliko vremena
treba za konsolidaciju i o čemu to ovisi. Čini se da u nekim slučajevima
ona traje vrlo kratko, dok u drugim, sudeći po nekim primjerima
amnezija, izuzetno dugo.
	Istraživanja pokazuju da je aktivnost hipokampusa pod utjecajem osobnog
značaja događaja, njegove živosti i intenziteta doživljenih emocija.
Događaji od većeg osobnog značaja, čijih se detalja življe sjećamo i
koji imaju veću emocionalnu važnost za nas, dovode do veće aktivnosti u
tom području mozga. Dio medijalno temporalnog područja koji se također
povezuje s emocionalno obojenim sadržajem jesu amigdaloidne jezgre.
Njihova oštećenja vode do nemogućnosti učenja novih emocionalnih
odgovora. Slučajevi obostranog oštećenja amigdala, iako srećom vrlo
rijetki kod ljudi, pokazuju da takve osobe imaju poteškoće u učenju
reakcija straha. U stanju su reagirati na podražaje koji prirodno
izazivaju reakciju straha (bezuvjetne podražaje), ali ne mogu usvajati
nove uvjetovane reakcije koje nam procesom klasičnog uvjetovanja mogu
omogućiti bolju prilagodbu okolini. Iako nam se čini da strah nije
poželjna emocija, važno je podsjetiti se da nas taj osjećaj može
sačuvati od potencijalno životno opasnih situacija. Još nije potpuno
jasno je li amigdala mjesto gdje se trajno pohranjuje takav tip
informacija ili ona samo posreduje u spremanju emocionalnih reakcija u
druga područja mozga. Interesantna su istraživanja pamćenja emocionalno
obojenih sadržaja kod osoba sa oštećenjem amigdale i bez njega.
Uobičajeno se nalazi da zdrave osobe bolje pamte snažno emocionalno
obojene dijelove priče u odnosu na neutralne. Međutim, osobe s
oštećenjima amigdale ne pokazuju povećanu uzbuđenost tijekom
emocionalnih dijelova priče niti pokazuju tendenciju njihova kasnijeg
boljeg dosjećanja. Takvi nalazi sugeriraju da bi amigdala mogla imati
važnu ulogu u olakšavanju zapamćivanja emocionalno važnih događaja u
deklarativnom pamćenju. I, zaista, istraživanje u kojem se korištenjem
PET tehnike pratila aktivnost mozga tijekom gledanja snažno emocionalno
obojenog filma kod zdrave populacije, pokazalo je da su se osobe koje su
tijekom gledanja filma imale veću aktivnost u području amigdale kasnije
bolje dosjećale detalja filma u odnosu na osobe s manjom aktivnošću u
tom području.

# **Uloga frontalnog režnja kore velikog mozga**

Rezultati dosadašnjih istraživanja ukazuju na važnu ulogu frontalnog
režanja mozga u radnom i dugotrajnom pamćenju. Pritom se čini da
frontalni dio mozga nije sam po sebi toliko važan za kratkotrajno
zadržavanje informacija unutar radnog pamćenja koliko za upravljanje
aktivacijom reprezentacija pamćenja pod utjecajem ciljeva i prethodnog
iskustva. Tako su ventrolateralna područja prefrontalnog dijela (prednji
dio frontalnog režnja) velikog mozga važna za aktivaciju ključnih
sadržaja, dok su dorsolateralna područja prefrontalnog dijela važnija za
međusobne odnose sadržaja koji se u tom trenutku obrađuju u radnom
pamćenju. Istovremeno, prednji dijelovi prefrontalnog područja uključeni
su u odabir pravila prema kojima se određuje koje je sadržaje i odnose
primjereno odabrati. Više je istraživanja potvrdilo da zadržavanje
sadržaja u radnom pamćenju aktivira ventrolateralno prefrontalno
područje, a njegova se oštećenja povezuju s teškoćama u selekciji,
usporedbi i procjeni pri izvođenju zadataka radnog pamćenja.
Manipulacija sadržajima u radnom pamćenju kod zdravih sudionika aktivira
dorsolateralno prefrontalno područje, kao što i oštećenja tog područja
dovode do problema u nadgledanju izvođenja zadataka u radnom pamćenju.
Ispitivanja fonološke petlje iz ranije spomenutog Baddeleyeva modela
radnog pamćenja uz pomoć PET tehnike ukazala su na povećanu aktivaciju
dvaju odvojenih područja mozga. Jedno je područje između parijetalnog i
temporalnog režnja u lijevoj hemisferi koje se očito može povezati s
pamćenjem fonoloških karakteristika sadržaja koji se pamte. Drugo je
područje poznato kao Brocino područje koje je uključeno u produkciju
govora, ali je očito povezano i sa subvokalnim ponavljanjem. Kad je
riječ o istraživanjima vidno-prostornog ekrana, istraživanja su pokazala
aktivaciju više različitih područja, ali sva su bila u desnoj hemisferi.
Kad je riječ o ulozi frontalnog režnja u epizodičkom pamćenju, važno je
podsjetiti se da pacijenti s oštećenjima frontalnog režnja imaju teškoća
u dosjećanju osobnih događaja. Na primjer, ne mogu se prisjetiti od koga
su čuli neku informaciju iako se mogu sjetiti same informacije.
Istraživanja pokazuju da se kod zdravih osoba aktivira više različitih
područja u frontalnom režnju kore velikog mozga pri kodiranju i
pronalaženju u epizodičkom pamćenju. Korištenjem PET i fMRI tehnika
oslikavanja mozga ustanovljeno je da je pri kodiranju epizodičkih
informacija više uključen lijevi nego desni prefrontalni dio kore
velikog mozga, i to specifično donji prefrontalni dio. Obrnuto je pri
pronalaženju kada se više aktivira desni u odnosu na lijevi prefrontalni
dio kore velikog mozga, odnosno njegov prednji prefrontalni dio i
dorsolateralno područje u obje hemisfere. Takva je aktivacija uočena ne
samo u slučajevima kad dolazi do uspješnog dosjećanja već i onda kada
dosjećanje nije uspješno. S druge strane, pronalaženje informacija iz
semantičkog pamćenja pretežno se odvija u lijevoj hemisferi. Aktivacija
različitih područja kore velikog mozga dijelom se koristi i kao dodatan
argument za opravdanost razlikovanja semantičkog od epizodičkog
pamćenja, o čemu je već ranije u tekstu bilo govora.
S frontalnim područjima povezuje se i korištenje strategije elaboracije
pri zapamćivanju. Tako su neka istraživanja uspoređivala aktivnost mozga
tijekom semantičkog, odnosno dubokog procesiranja zadatka i
nesemantičkog procesiranja koje zahtijeva pliću obradu. Podsjetit ćemo
se da smo se s modelom dubine obrade susreli u uvodnom dijelu ovog
poglavlja. Na primjer, procjenjivanje je li riječ apstraktna ili
konkretna, zahtijeva semantičku obradu što je svakako dublja obrada od
procjenjivanja je li riječ napisana velikim ili malim slovom, kako se to
često radi u zadatcima koji uključuju nesemantičku obradu. Prilikom
kasnijeg ispitivanja pamćenja ustanovilo se, očekivano, da je semantičko
procesiranje vodilo boljem dosjećanju. Pritom su snimanja aktivnosti
mozga konzistentno pokazivala da je tijekom semantičkog kodiranja bilo
aktivnije područje lijevog donjeg prefrontalnog dijela kore velikog
mozga u odnosu na nesemantičko kodiranje. Kod takvog tipa kodiranja u
epizodičkom se pamćenju dobiva pojačana aktivnost donje dorsalne
frontalne vijuge i ventralnog prefrontalnog područja. Aktivacija donjeg
frontalnog područja pripisuje se aktivaciji semantičkog koda koji je
najčešće prisutan pri formiranju epizodičkog pamćenja riječi.
Istraživanja nadalje ukazuju na mogućnost da frontalni režanj u nekim
slučajevima potiskuje aktivnost hipokampusa, odnosno inhibira usvajanje
i pronalaženje neželjenih informacija. Anderson i suradnici tražili su
od sudionika da neke parove riječi zapamte, a da neke parove riječi koji
su im prikazani pokušaju namjerno zaboraviti. Istovremeno snimanje mozga
pokazalo je da je hipokampus aktivniji tijekom zapamćivanja nego tijekom
zaboravljanja parova riječi. Ono što je bilo iznenađujuće jest da su
neki dijelovi prefrontalnog dijela kore velikog mozga bili aktivniji
tijekom izvršavanja zadatka zaboravljanja nego tijekom zapamćivanja. Što
je aktivnost prefrontalnog dijela bila veća, to je rasla vjerojatnost da
će sudionik zaboraviti tu riječ.
Navedeni nalazi sugeriraju da frontalna i medijalno temporalna područja
mozga rade zajedno kako bi potaknula kodiranje događaja u pamćenju.
Pritom su aktivne ponešto drukčije regije u ovisnosti o tome o kakvim se
vrstama informacija radi, verbalnim ili neverbalnim. Verbalne se
informacije bolje pamte kada se semantičke i fonološke karakteristike
procesiraju putem lijevog prefrontalnog dijela kore velikog mozga.
Neverbalne se informacije bolje pamte kada su vidne i prostorne
karakteristike doživljaja procesirane preko desnog prefrontalnog dijela
kore velikog mozga. Ventrolateralna i dorsolateralna područja
prefrontalnog dijela kore velikog mozga mogla bi služiti za usmjeravanje
pažnje i organizaciju navedenih karakteristika u radnom pamćenju, a
zatim se te informacije dalje prosljeđuju u obostrana medijalna
temporalna područja. Frontalni režanj kore velikog mozga, kao što je već
rečeno, smatra se važnim za odabir znakova za dosjećanje koji bi trebali
potaknuti pamćenje, kao i za evaluaciju i nadgledanje pri kasnijem
pretraživanju.
Interesantna su istraživanja koja daju direktne dokaze o povezanosti
aktivacije frontalnog i medijalno temporalnog područja tijekom kodiranja
i kasnijeg dosjećanja kodiranog sadržaja. U ranijim istraživanjima
obično se varirala priroda zadatka kodiranja kako bi se manipuliralo
kasnijom razinom zapamćenosti. Razvoj suvremenih tehnika oslikavanja
mozga, kao što je funkcionalna magnetska rezonanca, pružio je mogućnost
da sudionici imaju isti zadatak kodiranja tijekom svih faza učenja. Na
taj su način istraživači mogli razvrstati pokušaje kodiranja s obzirom
na to jesu li se sudionici poslije mogli sjetiti prikazanih riječi ili
ne. U jednom primjeru takvog istraživanja sudionici su prilikom prvog
prikazivanja riječi trebali odrediti radi li se o apstraktnim ili
konkretnim riječima. Dvadeset minuta nakon toga ponovno im je bio
prikazan dio istih riječi, ali je među njima bilo i onih kojih u prvom
prikazivanju nije bilo. Trebali su prepoznati radi li se o novim
riječima (koje nisu bile prikazane) ili starim (koje su bile prikazane).
Rezultati su pokazali značajniju aktivaciju lijevog prefrontalnog i
lijevog temporalnog područja kad su se sudionici ispravno sjetili riječi
u odnosu na situacije u kojima ih se nisu mogli sjetiti. Konkretno,
sudionici su se bolje dosjećali onih riječi kod kojih je tijekom njihova
kodiranja bila prisutna veća aktivacija prednjeg i ventralnog, kao i
stražnjeg i dorsalnog dijela lijeve donje frontalne vijuge, lijevog
frontalnog operkuluma, lijevog parahipokampalnog područja i područja
fuziformne vijuge. Kako su sudionici procjenjivali i svoju sigurnost u
odgovore, ustanovljeno je da je kod sigurnijih odgovora bila veća
aktivnost parahipokampalnog i prefrontalnog dijela kore velikog mozga u
odnosu na odgovore za čiju su točnost sudionici bili manje sigurni.
Takvi rezultati sugeriraju da je za kasnije uspješno dosjećanje
verbalnih informacija važno da se tijekom zapamćivanja, odnosno
kodiranja tih informacija aktiviraju lijevo frontalno i lijevo
parahipokampalno područje mozga.
Slični su rezultati dobiveni u istraživanjima neverbalnog kodiranja.
Sudionici su procjenjivali pripadaju li neke slike unutarnjem ili
vanjskom prostoru. Nakon 30 minuta od sudionika se u testu prepoznavanja
tražilo da odrede jesu li prikazane slike stare ili nove. Također se
tražilo da procijene sjećaju li se slika zaista ili im se one samo čine
poznate. Pronađeno je da je aktivnost hipokampalnog područja u obje
hemisfere kao i u stražnjem dijelu desne donje frontalne vijuge
prediktivna za kasnije dosjećanje ili zaboravljanje. Aktivnost je bila
veća za slike kojih su se sjećali u odnosu na one koje su im samo bile
poznate ili za one koje su u potpunosti zaboravili.
Posljednjih godina raste broj istraživanja koja se bave ispitivanjem
aktivacije pojedinih dijelova mozga pri prisjećanju prošlosti i
zamišljanju budućnosti. Čini se da se pri prisjećanju prošlosti i
zamišljanju budućnosti aktiviraju gotovo ista područja u mozgu. Najčešće
se radi o medijalnom prefrontalnom dijelu, medijalnom parijetalnom
dijelu kore velikog mozga uključujući retrosplenijalni i prekunealni
korteks i medijalno temporalnom području zajedno s hipokampusom.
Szpunar, Watson i McDermott tražili su od sudionika da se sjete nekog
specifičnog događaja iz prošlosti, zamisle neki specifičan događaj u
budućnosti ili da zamisle specifičan događaj koji uključuje jednu
poznatu ličnost. Našli su preklapanje u aktivnostima frontopolarnog
područja i medijalno temporalnog područja u obje hemisfere za prošla
sjećanja i zamišljanje budućnosti. To sugerira da postoji ista neuronska
osnova za konstrukciju događaja u prošlosti i zamišljanje u budućnosti.
U prilog tome govore i nalazi pacijenata s amnezijom koji se nisu u
stanju prisjetiti osobnih događaja iz prošlosti ili nisu u stanju
zamisliti vlastitu budućnost iako se mogu sjetiti i zamišljati budućnost
kad se ne radi o osobnim informacijama. Na primjer pacijent D. B. imao
je oštećenje dijela mozga koje je nastalo zbog nedostatka kisika tijekom
zastoja rada srca. Kao što je to čest slučaj kod amnezija, kod njega su
se pojavile teškoće s epizodičkim pamćenjem uz očuvano semantičko
pamćenje. On se nije bio u stanju prisjetiti ničega iz vlastite
prošlosti niti zamišljati svoju budućnost iako je bio u stanju iznositi
općenite činjenice o prošlosti ili predviđati što će se općenito
dogoditi u budućnosti. Ipak postoje i neka područja koja su aktivnija
pri zamišljanju budućih situacija u odnosu na prošle. To su premotorički
dio mozga u obje hemisfere i lijevi prekunealni korteks. Pretpostavlja
se da je to zbog toga što se kod budućih događaja radi o nečem novom
i/ili nečem što zahtjeva dodatnu obradu detalja kako bi događaj bio
smislen. Prema tome čini se da bi hipokampus mogao imati ključnu ulogu i
za rekombiniranje detalja iz prethodnih iskustava kako bi
stvorili/zamislili koherentnu novu konstrukciju za budućnost.
Zanimljivo je spomenuti da je, kao kod prisjećanja prošlosti i
zamišljanja budućnosti, uočena aktivacija sličnih područja mozga
prilikom točnog i lažnog sjećanja. Naime, epizodičko pamćenje smatra se
više konstruktivističkim nego reprodukcijskim procesom i stoga je sklono
raznim iskrivljenjima. To znači da se upamćenost nekog događaja može
znatno razlikovati od objektivnog događaja. Kažemo da se radi o tzv.
„lažnom sjećanju" kad se praznine u sjećanju na neki događaj popune
izmišljenim podatcima. U tom slučaju ne radi se o namjernom laganju, već
je osoba zaista uvjerena da se nešto dogodilo upravo onako kako se ona
toga sjeća. U istraživanjima lažnog pamćenja često se koristi DRM
paradigma (*Deese-Roediger-McDermott* paradigma) pri čemu se sudionicima
prezentira popis riječi od kojih su sve povezane jednom ciljnom riječju,
ali koja sama nije prezentirana. U kasnijem testu prepoznavanja
sudionici trebaju prepoznati radi li se o riječi koja je ranije bila
prikazana ili nije. Rezultati istraživanja pokazuju sklonost određenog
broja sudionika k prepoznavanju ciljne riječi iako ona u ispitivanju
nije bila prikazana. Snimanje mozga pri izvođenju takvih zadataka
pokazuje da su aktivirana slična područja medijalno temporalnog režnja
tijekom pravog i lažnog sjećanja. U jednoj od varijanti takvog tipa
istraživanja od sudionika se tražilo da prepoznaju jesu li određeni
likovi bili prikazani, jesu li samo bili slični ili su bili potpuno
drukčiji od onih prezentiranih u prvoj fazi ispitivanja. Ono što su
dobili jest slična razina aktivnosti u medijalno temporalnom
području/hipokampusu, nekim područjima prefrontalnog dijela kore velikog
mozga, medijalnom i donjem dijelu parijetalnog režnja i ventralno
temporalno okcipitalnom režnju tijekom točnih i netočnih odgovora. Ti
nalazi ukazuju na iste neuronske procese točnog i lažnog prepoznavanja.
Ipak, nalazi istraživanja pokazuju da se točno i lažno sjećanje može
razlikovati prema aktivnosti u nekim područjima mozga. Naime, točni
doživljaji imaju više senzornih i perceptivnih detalja. Tako snimanja
mozga prilikom točnog dosjećanja pokazuju veću aktivaciju u vidnom
području u odnosu na lažna sjećanja.

# **Uloga drugih područja mozga u pamćenju**

Određenu ulogu za epizodičko i semantičko pamćenje imaju i neki drugi
dijelovi mozga. **Diencefalon** uključuje strukture kao što su mamilarna
tjelešca i mediodorsalna jezgra talamusa, a **bazalni prednji mozak** je
grupa struktura na bazi prednjeg mozga (vidjeti Sliku 6.1.). Njihova
oštećenja kao i oštećenje forniksa kojim su oni povezani s hipokampusom,
rezultira anterogradnom amnezijom. Jedna od pretpostavki govori o tome
da je diencefalon na neki način odgovoran za povezanost frontalnog
dijela kore velikog mozga i hipokampusa tijekom usvajanja i
konsolidacije pamćenja te da njegovo oštećenje dovodi do amnezije. Često
se spominje važnost mamilarnih tjelešaca i prednjih talamičkih jezgara,
ali neki slučajevi amnezije ukazuju i na ulogu retrosplenijalnog dijela
kore velikog mozga unutar cingularnog područja, laterodorsalne talamičke
jezgre i jezgara u bazalnom prednjem mozgu. Talamičke jezgre i
retrosplenijalno područje zajedno s hipokampusom imaju određenu ulogu u
prostornom procesiranju. Također, lezije mamilarnih tjelešaca
onemogućavaju iste prostorne zadatke koji su osjetljivi i na oštećenja
hipokampusa, a potvrđeno je da su mamilarna tjelešca neophodna za
normalno dosjećanje epizodičkih informacija. Forniks je važan za
epizodičko pamćenje u zdravoj populaciji. Njegovo oštećenje dovodi do
odvajanja hipokampusa od medijalnog diencefalona i prednjeg bazalnog
mozga, što se povezuje s ranije spomenutom amnezijom. Kad se u okolini
događa nešto što je potrebno zapamtiti, pretpostavlja se da bazalni
prednji mozak daje signal hipokampusu da obrati pažnju na to što je
potrebno procesirati. Zbog toga oštećenja bazalnog prednjeg mozga,
unatoč neoštećenom hipokampusu, vode amneziji. Naime, hipokampus bez
njegovih uputa ne može efikasno funkcionirati, odnosno odrediti kad
treba spremiti nove informacije.
I za kraj, moramo ipak barem kratko spomenuti dva dijela središnjeg
žičanog sustava koji se često povezuju s nedeklarativnim pamćenjem.
Kratko, ne zato što se o tome ne bi imalo što reći, nego upravo
suprotno, spoznaje iz tog područja prelaze obim ovog rada. Riječ je o
malom mozgu koji, osim što ima važnu ulogu u koordinaciji pokreta,
sudjeluje u pamćenju vještina. Drugi su dio bazalni gangliji koji su
važni za planiranje i izvođenje pokreta te imaju nezaobilaznu ulogu u
učenju vještina, ne samo motoričkih nego i kognitivnih.
Zaključno možemo reći da je biološka osnova pamćenja vrlo složena. Iako
su tehnike oslikavanja mozga značajno pridonijele boljem razumijevanju
procesa pamćenja i donijele nove spoznaje o uključenosti pojedinih
dijelova mozga koji se nalaze u osnovi tih procesa, očito je put do
konačnih odgovora još prilično dug. Ipak, očekujemo da će rezultati
budućih istraživanja dovesti do boljeg razumijevanja načina na koje
možemo potaknuti aktivaciju određenih područja kore velikog mozga kako
bi se osiguralo uspješnije kodiranje i dosjećanje informacija.







# **Zaključci**

1\. Pamćenje je mogućnost usvajanja, zadržavanja i korištenja
informacija. Spoznaja o važnosti pamćenja u svakodnevnom funkcioniranju
još je davno potaknula interes istraživača za njegovo proučavanje. O
mozgovnim područjima uključenim u procese pamćenja doznajemo i iz većeg
broja studija slučajeva s različitim amnezijama koje su nastale uslijed
oštećenja mozga. Retrogradna amnezija odnosi se na nemogućnost
prisjećanja događaja iz prošlosti, dok se pod anterogradnom amnezijom
podrazumjeva nemogućnost stvaranja novog dugotrajnog pamćenja. U
literaturi je najpoznatiji pacijent H. M. s anterogradnom amnezijom
kojem su operativnim putem uklonjeni dijelovi medijalno temporalnog
režnja.
2\. Dugoročno pamćenje dijeli se na deklarativno i nedeklarativno
pamćenje. Deklarativno ili eksplicitno pamćenje odnosi se na pamćenje
različitih činjenica i događaja o kojima se može svjesno izvijestiti.
Nedeklarativno ili implicitno pamćenje jest pamćenje o tome kako nešto
učiniti i izvesti. Deklarativno pamćenje dijeli se na epizodičko i
semantičko pamćenje. Epizodičko pamćenje odnosi se na pamćenje događaja
i njihovih vremenskih i prostornih odnosa. Semantičko pamćenje uključuje
sve vrste općeg znanja, bilo da je riječ o riječima bilo konceptima,
činjenicama ili vjerovanjima.
3\. Model triju skladišta pamćenja autora Atkinsona i Shiffrina jedan je
od najpoznatijih modela pamćenja koji razlikuje senzorno, kratkoročno i
dugoročno pamćenje. Model radnog pamćenja autora Baddeleya i Hitcha
pretpostavlja jedan glavni kontrolni sustav i više pomoćnih podsustava.
Jedan od njih je fonološka petlja koja je odgovorna za zadržavanje
informacija koje se primaju verbalnim putem. Drugi je pomoćni sustav
radnog pamćenja prema tom modelu vidno-prostorni ekran, važan za
orijentaciju u prostoru. Glavni kontrolni sustav autori nazivaju
središnjim izvršiteljem, a odgovoran je za kontrolu pažnje u radnom
pamćenju. U revidiranom modelu Baddley je dodao još jedan dio, epizodni
ekran, pod kojim se podrazumijeva sustav ograničenog kapaciteta koji
služi za integraciju i kratkoročnu pohranu informacija iz pomoćnih
sustava i dugoročnog pamćenja, a oslanja se na kapacitet središnjeg
izvršitelja. Treći opisani model dubine obrade autora Craika i Lockharta
pretpostavlja da vjerojatnost zadržavanja informacije ovisi o tome do
koje je dubine obrađena pri kodiranju. Dublja razina obrade povezana je
s većom vjerojatnošću dosjećanja.
4\. Dijelovi mozga koji sudjeluju u deklarativnom pamćenju su medijalno
temporalna područja, frontalni režanj te područja diencephalona i
bazalnog prednjeg mozga. Od dijelova medijalno temporalnog režnja
najviše je proučavana uloga hipokampusa koji sudjeluje u spacijalnom
pamćenju, konsolidaciji i stvaranju novog pamćenja te povezivanju
pojedinačnih dijelova informacije u jednu smislenu reprezentaciju.
Zajedno s hipokampusom entorinalni korteks sudjeluje u spacijalnom
pamćenju i učenju te procesiranju kontekstualnih informacija.
Amigdaloidne jezgre sudjeluju u pamćenju emocionalnih aspekata događaja.
Frontalni režanj ostvaruje važnu ulogu u radnom i dugotrajnom pamćenju.
Taj dio kore velikog mozga upravlja aktivacijom i inhibicijom
reprezentacija pamćenja pod utjecajem ciljeva i prethodnog iskustva.
Oštećenja dijelova diencephalona, koja uključuju mamilarna tjelešaca i
mediodorsalnu jezgru talamusa te oštećenja bazalnog prednjeg mozga,
dovode do anterogradne amnezije, što potvrđuje ulogu tih dijelova mozga
u deklarativnom pamćenju.
5\. Mamilarna tjelešca i mediodorsalna jezgra talamusa smatraju se
ključnim za povezanost frontalnog režnja i hipokampusa tijekom usvajanja
i konsolidacije pamćenja. Smatra se da bazalni prednji mozak
„signalizira" hipokampusu da obrati pažnju na informacije iz okoline
koje je potrebno procesirati.

# **Testirajte se**

1.  Koje su sličnosti, a koje razlike između prikazanih modela pamćenja?
    Isključuju li se ti modeli međusobno ili se nadopunjavaju?
    Obrazložite svoj odgovor.
2.  Razmislite o onome što ste pročitali o funkcionalnoj magnetskoj
    rezonanciji (fMRI) i rezultatima istraživanja o biološkoj osnovi
    pamćenja koji su dobiveni korištenjem te tehnike. Kako biste opisali
    prednosti, a kako nedostatke te tehnike u odnosu na neke druge
    tehnike koje se koriste u takvim istraživanjima?
3.  Navedite neke od poteškoća s pamćenjem koje imaju osobe s amnezijom.
    Opišite dva primjera iz stvarnog života. Što vam se čini da su im
    bile najveće prepreke za funkcioniranje u svakodnevnom životu?
4.  Aktivira li pamćenje verbalnih i neverbalnih sadržaja ista područja
    mozga? Što pokazuju istraživanja o tome koja su područja mozga
    aktivna pri izvršavanju zadataka semantičkog u odnosu na zadatke
    epizodičkog pamćenja? Aktiviraju li se ista ili različita područja
    pri kodiranju i pri pronalaženju informacija? Možete li izvesti neki
    zajednički zaključak na temelju svojih odgovora na ova pitanja i
    kako bi on glasio?
5.  Pohranjuju li se informacije koje pamtimo na jednom mjestu u mozgu?
    Kakva je uloga hipokampusa i frontalnog režnja u tome? Objasnite
    svoj odgovor i potkrijepite ga argumentima.
6.  Da vas netko upita može li se korištenjem tehnika oslikavanja mozga
    prepoznati govori li netko istinu, što biste mu odgovorili?
    Pojasnite svoj odgovor.

# **Preporučena dodatna literatura**

Baddeley, A., Eysenck, M. W. i Anderson, M. C. (2010). *Memory*. New
York: Psychology Press.

Byrne, J. H. (Ed.). (2009). *Concise learning and memory: the editor's
selection*. London: Elsevier.

Gluck, M. A., Mercado, E. i Myers, C. E. (2008). *Learning and memory.
From brain to behavior*. New York: Worth Publishers.

Lieberman, D. A. (2012). *Human learning and memory*. Cambridge:
University Press.

Zarevski, P. (2007). *Psihologija pamćenja i učenja*. Jastrebarsko:
Naklada Slap.

# **Važni pojmovi**

**Amigdala** Skupina jezgara koje čine glavni dio limbičkog sustava. Ima
važnu ulogu u regulaciji emocionalnih i motivacijskih stanja, posebice u
prepoznavanju, kondicioniranju i izražavanju emocije straha. Kada je
riječ o pamćenju, njezina je ključna uloga u pamćenju emocionalnih
aspekata događaja.

**Anterogradna amnezija** Vrsta amnezije pri kojoj je onemogućeno
stvaranje novog dugotrajnog pamćenja.

**Bazalni prednji mozak** Dijelovi velikog mozga locirani na bazi
prednjeg mozga. Kada je riječ o pamćenju, smatra se da daju signal
hipokampusu da obrati pažnju na informacije iz okoline koje je potrebno
procesirati.

**Frontalni režanj mozga** Režanj kore velikog mozga koji, kada je riječ
o pamćenju, upravlja aktivacijom i inhibicijom reprezentacija pamćenja
pod utjecajem ciljeva i prethodnog iskustva.

O drugim funkcijama frontalnog režnja vidjeti važne pojmove prvog
poglavlja.

**Deklarativno pamćenje** Vrsta dugoročnog pamćenja koja uključuje
pamćenje različitih činjenica i događaja o kojima možemo svjesno
izvijestiti.

**Diencefalon** Dio velikog mozga koji uključuje strukture kao što su
mamilarna tjelešca i mediodorsalna jezgra talamusa koje se smatraju
odgovornim za povezanost frontalnog režnja mozga i hipokampusa tijekom
usvajanja i konsolidacije pamćenja.

**Entorinalni dio mozga** Dio velikog mozga koji zajedno s hipokampusom
sudjeluje u spacijalnom učenju i pamćenju te procesiranju kontekstualnih
informacija.

**Epizodičko pamćenje** Vrsta nedeklarativnog pamćenja koja se odnosi na
pamćenje događaja i njihovih vremenskih i prostornih odnosa.

**Hipokampus** Dio velikog mozga koji pripada limbičkom sustavu, a
nalazi se u medijalno temporalnom području mozga. Važan je za stvaranje
novog pamćenja i integraciju pojedinačnih dijelova informacije u jednu
smislenu reprezentaciju.

***Kodiranje* ** Proces kojim se informacije iz okoline preoblikuju na
način da čine smislenu cjelinu za onog tko informaciju pohranjuje.

**Medijalno temporalno područje** Dio velikog mozga koji se nalazi u
središnjem dijelu temporalnog režnja, a uključuje hipokampus, amigdalu,
entorinalni, peririnalni i parahipokampalni dio mozga. Cjelokupno
područje ima važnu ulogu u pamćenju.

**Nedeklarativno pamćenje** Vrsta dugotrajnog pamćenja koja se odnosi na
informacije o tome kako nešto učiniti.

**Pamćenje** Mogućnost usvajanja, zadržavanja i korištenja informacija.

**Retrogradna amnezija** Vrsta amnezije koja se odnosi na nemogućnost
dosjećanja događaja prije oštećenja mozga.

**Semantičko pamćenje** Vrsta nedeklarativnog pamćenja koja uključuje
sve vrste općeg znanja, bilo da je riječ o riječima bilo o konceptima,
činjenicama ili vjerovanjima.

# **Literatura**

Addis, D. R., & Schacter, D. L. (2008). Constructive episodic
simulation: temporal distance and detail of past and future events
modulate hippocampal engagement. *Hippocampus*, *18*, 227-237.

Addis, D. R., Cheng, T., Roberts, R .P., & Schacter, D.L. (2011).
Hippocampal contributions to the episodic simulation of speciﬁc and
general future events. *Hippocampus*, *21*, 1045-1052.

[Addis D.
R](https://www.ncbi.nlm.nih.gov/pubmed/?term=Addis%20DR%5BAuthor%5D&cauthor=true&cauthor_uid=15318333)., [Moscovitch,
M](https://www.ncbi.nlm.nih.gov/pubmed/?term=Moscovitch%20M%5BAuthor%5D&cauthor=true&cauthor_uid=15318333)., [Crawley,
A.
P](https://www.ncbi.nlm.nih.gov/pubmed/?term=Crawley%20AP%5BAuthor%5D&cauthor=true&cauthor_uid=15318333).
i [McAndrews, M.
P](https://www.ncbi.nlm.nih.gov/pubmed/?term=McAndrews%20MP%5BAuthor%5D&cauthor=true&cauthor_uid=15318333).
(2004). **Recollective qualities modulate hippocampal activation during
autobiographical memory retrieval. *Hippocampus*, *14*(6), 752-762.**

Aggleton, J. P. (2014). Looking beyond the hippocampus: old and new
neurological targets for understanding memory disorders. *Proceedings of
the Royal Society B*, 281(1786), 1-9.

**Anderson, M. C., Ochsner, K. N., Cooper, J. Robertson, E., Gabrieli,
S. W., Glover, G. H., & Gabrieli, J. D. (2004). Neural systems
underlying the suppression of unwanted memories. *Science,*
303,232-235.**

Atkinson, R. C., & Shiffrin, R. M. (1968). Human memory: A proposed
system and its control processes. In K. W. Spence, & J. T. Spence
(Eds.), *The psychology of learning and motivation: Advances in research
and theory*, 2, (pp. 89- 195). New York: Academic Press.

Baddeley, A. (2010). Episodic memory: Organizing and remembering. In A.
Baddeley, M. W. Eysenck, & M. C. Anderson (Eds.), *Memory* (pp. 93-112).
New York: Psychology Press.

Backus, A. R., Bosch, S. E., Ekman, M., Grabovetsky, A. V., & Doeller,
C.F. (2016). Mnemonic convergence in the human hippocampus. *Nature
Communications*, *7*, 1-9.

Bontempi, B., Laurent-Demir, C., Destrade, C., & Jaffard, R. (1999).
Time dependent reoganization of brain circuitry underlying long-term
memory storage. *Nature,* *400*, 671 -674.

Brewer, J. B., Zhao, Z., Desmond, J. E., Glover, G. H., & Gabrieli, J.
D. E. (1998). Making memories: brain activity that predicts how well
visual experience will be remembered. *Science*, *281*, 1185-1187.

Buckner, R., & Wheeler M.E. (2001). The cognitive neuroscience of
remembering. *Nature Reviews Neuroscience,* *2*, 624-634.

Buckner, R. L., Logan, J., Donaldson, D. I., & Wheeler, M. E. (2000).
Cognitive neuroscience of episodic memory encoding. *Acta Psychologica*,
*105*, 127-139.

Buckner, R. L., Koutstaal, W., Schacter, D. L., Dale, A. M., Rotte, M.,
& Rosen, B. R. (1998). Functional anatomic study of episodic memory
retrieval. II. Selective averaging of event-related fMRI trials to test
the retrieval success hypothesis. *Neuroimage*, *7*, 163-175.

Burwell, R. D., & Agster, K. L. (2009). Anatomy of the hippocampus and
the declarative memory system. In J. H. Byrne (Ed.), *Concise learning
and memory: the editor's selection* (pp. 189-208). London: Elsevier.

Cabeza, R., Rao, S. M., Wagner, A. D., Mayer, A. R. i Schacter, D. L.
(2001). Can medial temporal lobe regions distinguish true from false? An
event-related functional MRI study of veridical and illusory recognition
memory. *Proceedings of the National Academy of Sciences of the United
States of America, 98*, 4805-4810.

Clayton, N. S., & Dickinson, A. (1999). Scrub jays (Aphelocoma
coerulescens) remember the relative time of caching as well as the
location and content of their caches. *Journal of Comparative
Psychology*, *113*, 403-416.

Dobbins, I. G., Foley, H., Schacter, D. L., & Wagner, A. D. (2002).
Executive control during episodic retrieval: multiple prefrontal
processes subserve source memory. *Neuron*, *35*(5), 989-996.

Dudai, Y. (2004). The neurobiology of consolidations, or, how stable is
the engram? *Annual Review of Psychology*, *55*, 51-86.

Eichenbaum, H. (2012). What H. M. taught us. *Journal of Cognitive
Neuroscience*, *25, 1*, 14-21.

Fletcher, P. C., & Henson, R. N. A. (2001). Frontal lobes and human
memory. Insights from functional neuroimaging. *Brain*, *124*, 849-881.

Gluck, M. A., Mercado, E. i Myers, C. E. (2008). *Learning and memory.
From brain to behavior*. New York: Worth Publishers.

Lieberman, D. A. (2012). *Human learning and memory*. Cambridge:
University press.

Lipton, P. A., & Eichenbaum, H. (2008). Complementary roles of
hippocampus and medial entorhinal cortex in episodic memory. *Neural
Plasticity*, 2008, 1-8.

Pilly, P. K., & Grossberg, S. (2012). How do spatial learning and memory
occur in the brain? Coordinated learning of entorhinal grid cells and
hippocampal place cells. *Journal of Cognitive Neuroscience, 24*(5),
1031-1054.

Rajah, M. N., & D'Esposito, M. (2005). Region-speciﬁc changes in
prefrontal function with age: a review of PET and fMRI studies on
working and episodic memory. *Brain*, *128*, 1964-1983.

Ranganath, C., & Blumenfeld, R. S. (2009). Prefrontal cortex and memory.
U J. H. Byrne (Ed.), *Concise learning and memory: the editor's
selection* (str. 169-188). London: Elsevier.

Rugg, M. D. i Wilding, E. L. (2000). Retrieval processing and episodic
memory. *Trends in Cognitive Science, 4*, 108-115.

Schacter, D. L., & Addis, D. R. (2007). The cognitive neuroscience of
constructive memory: remembering the past and imagining the future.
*Philosophical Transactions of the Royal Society B*, 362, 773-786.

Schacter, D. L., Harbluck, J. L., & McLachlan, D. R. (1984). Retrieval
without recollection: an experimental analysis of source amnesia.
*Journal of Verbal Learning and Verbal Behavior*, *23*, 593-611.

Schacter, D. L., Alpert, N. M., Savage, C. R., & Rauch, S.L. (1996).
Conscious recollection and the human hippocampal formation: evidence
from positron emission tomography. *Proceedings of the National Academy
of Sciences of the United States of America,* *93*, 321-325.

Slotnick, S. D., & Schacter, D. L. (2004). The nature of memory related
activity in early visual areas. *Neuropsychologia*, *44*, 2874-2886.

Smith, E., Nolen-Hoeksema, S., Fredrickson, B. L., Loftus, G. R., Bem,
D. J., & Maren, S. (2007). *Atkinson/ Hilgard Uvod u psihologiju*.
Jastrebarsko: Naklada Slap.

Sternberg, R. J. (2005). *Kognitivna psihologija.* Jastrebarsko: Naklada
Slap.

Sternberg, S. (1966). High-speed memory scanning in human memory.
*Science*, *153*,652-654.

Squire, L. R. (1992). Declarative and nondeclarative memory: multiple
brain systems supporting learning and memory. *Journal of Cognitive
Neuroscience*, 4(3), 232-243.

Szpunar, K. K., Watson, J. M., & McDermott, K.B. (2007). Neural
substrates of envisioning the future. *Proceedings of the National
Academy of Sciences of the United States of America*, 104, 642-647.

Szpunar, K. K., & McDermott, K. B. (2009). Episodic memory: an evolving
concept. In J. H. Byrne (Ed.), *Concise learning and memory: the
editor's selection* (pp. 129-148). London: Elsevier.

Šimić, G. (2006) Neuroanatomija ponašanja. In D. Kocijan Hercigonja
(Ed.), *Biološke osnove i terapija ponašanja* (pp. 5-44)*.* Zagreb:
Školska knjiga.

Tulving E. (1972). Episodic and semantic memory. In E. Tulving, & W.
Donaldson (Eds.), *Organization of Memory* (pp. 381-403)*.* New York:
Academic Press.

Tulving E. (2002). Episodic memory: from mind to brain. *Annual Review
of Psychology*, *53*, 1-25.

Wagner, A.D. (2002). Cognitive control and episodic memory. In L. R.
Squire, & D. L. Schacter (Eds.), *Neuropsychology of memory* (pp.
174-192). New York: Guilford Press.

Wagner, A. D., Kautstaal, W. i Schacter, D. L. (1999). When encoding
yields remembering: insights from event-related neuroimaging.
*Philosophical Transactions of the Royal Society B*, *354*(1387),
1307-1324.

Wagner, A. D., Desmond, J. E., Glover, G., & Gabrieli, J. D. E. (1998).
Prefrontal cortex and recognition memory: FMRI evidence for
context-dependent retrieval processes. *Brain,* *121*, 1985-2002.

Wagner, A. D., Poldrack, R. A., Eldridge, L. L., Desmond, J. E., Glover,
G., & Gabrieli, J. D. E. (1998). Material-speciﬁc lateralization of
prefrontal activation during episodic encoding and retrieval.
*Neuroreport*, *9*, 3711-3717.

Wilson, B. A., Baddeley, A. D. i Kapur, N. (1995). Dense amnesiain a
professional musician following Herpes simplex virus encephalitis.
*Journal of Clinical and Experimental Neuropsychology, 17*, 668-681.

Yancey, S. W. i Phelps, E. A. (2001). Functional Neuroimaging and
episodic memory: A erspective. *Journal of Clinical and Experimental
Neuropsychology*, *23*, *1*, 32-48.

Yee, E., Chrysikou, E. G. i Thompson-Schill, S. L. (2013). Semantic
memory. In **K. N. Ochsner, &** **S. Kosslyn** (Eds.), [*The Oxford
Handbook of Cognitive Neuroscience* 1 (pp.
353-374).](http://www.oxfordhandbooks.com/view/10.1093/oxfordhb/9780199988693.001.0001/oxfordhb-9780199988693)
New York: Oxford University Press.

Zarevski, P. (2007). *Psihologija pamćenja i učenja*. Jastrebarsko:
Naklada Slap.

Zola-Morgan S. M. i Squire, L. R. (1990). The primate hippocampal
formation: Evidence for a time-limited role in memory storage.
*Science*, *250*, 288-290.

![C:\\Users\\Pavle\\Desktop\\Ilustracije\\6.1.jpg](media/image1.jpeg){width="6.3in"
height="4.202050524934383in"}

Slika 6.1. Područja mozga važna za pamćenje

\[stranica namjerno ostavljena prazna\]


6\. POGLAVLJE

6. DEKLARATIVNO PAMĆENJE I MOZAK

*Lorena Ivanov*

U ovom poglavlju naučit ćemo:

-   o podjeli dugoročnog pamćenja

-   o poznatim modelima pamćenja

-   o biološkoj osnovi pamćenja

-   o ulozi pojedinih dijelova mozga u deklarativnom pamćenju


Iako smo ponekad nezadovoljni vlastitim pamćenjem jer nam se čini da
neke informacije teško pamtimo i/ili ih brzo zaboravljamo, ono u većini
slučajeva jako dobro funkcionira. Prisjetimo se samo ogromne količine
informacija s kojima baratamo svakodnevno, od onih koje nam omogućavaju
da ujutro pripremimo kavu i pročitamo vijesti, pričamo s prijateljima o
događajima proteklog vikenda i pravimo planove za naredni tjedan, do
svih onih koje nam osiguravaju usvajanje znanja i uspješno obavljanje
posla koji radimo. Gotovo da nema aktivnosti koju u tijeku dana
obavljamo, a da ne uključuje procese pamćenja. Kako pamćenje definiramo?
**Pamćenje** se određuje kao mogućnost usvajanja, zadržavanja i
korištenja informacija. Kako bi naša svakodnevica izgledala kad ne bismo
mogli usvajati nove informacije niti se sjetiti događaja iz prošlosti,
pokazuje nam primjer Clivea Wearinga, talentiranog glazbenika kod kojeg
je zbog bolesti došlo do oštećenja mozga. Kao posljedica oštećenja mozga
kod Clivea se razvila **retrogradna amnezija** koja se odnosi na
nemogućnost prisjećanja događaja iz prošlosti, ali i **anterogradna
amnezija**, tj. nemogućnost stvaranja novog dugotrajnog pamćenja. Tako
Clive nije čitao knjige, gledao televizijski program ili sudjelovao u
razgovoru, jer nije mogao pratiti radnju. On bi za nekoliko sekundi ili
minuta zaboravio što se prethodno događalo ili o čemu se govorilo. Ako
bi izašao iz svoje sobe, više se nije znao vratiti, a svaki put kad bi
se njegova supruga pojavila, veselio se kao da ju nije vidio godinama
iako je izbivala iz sobe tek koju minutu. Iako se nekih događaja iz
svoje daljnje prošlosti u manjoj mjeri mogao sjetiti, uz nemogućnost
stvaranja novih sjećanja, Clive je mogao živjeti samo u jednom kratkom
trenutku sadašnjosti. Ovaj i slični primjeri govore nam koliko je
pamćenje važno za naše svakodnevno funkcioniranje.

# Deklarativno pamćenje

Spoznaja o važnosti pamćenja za funkcioniranje čovjeka davno je
potaknula interes istraživača za proučavanje procesa pamćenja kao i
područja mozga koja leže u osnovi tih procesa. U ovom poglavlju bavit
ćemo se prvenstveno dosadašnjim spoznajama o biološkoj osnovi
deklarativnog pamćenja. Naime, jedna od široko prihvaćenih podjela vrsta
dugotrajnog pamćenja jest na deklarativno i nedeklarativno pamćenje.
**Deklarativno pamćenje** uključuje pamćenje različitih činjenica i
događaja o kojima možemo svjesno izvijestiti. Stoga se ta vrsta pamćenja
još naziva eksplicitno pamćenje. S druge strane, **nedeklarativno
pamćenje** odnosi se na pamćenje o tome kako nešto učiniti. Kako se naše
znanje o tome kako nešto učiniti najčešće reflektira u izvedbi nekog
ponašanja i bez svjesnog dosjećanja, ta se vrsta pamćenja zove još
implicitno pamćenje.

Deklarativno pamćenje po svojim je karakteristikama fleksibilnije od
nedeklarativnog, a zanimanje istraživača i kliničara dodatno je
potaknuto činjenicom da se posljedice oštećenja mozga neusporedivo češće
očituju u poteškoćama u deklarativnom u odnosu na nedeklarativno
pamćenje. Na primjer, kod spomenutog slučaja Clivea Wearinga, unatoč
tome što je imao vrlo oskudno sjećanje na svoju prošlost i nije bio u
stanju zapamtiti da je supruga izašla iz njegove sobe tek nekoliko
minuta prije nego što se ponovno vratila (deklarativno pamćenje), bio je
u stanju na klaviru svirati složene kompozicije koje je znao i prije
bolesti, pa čak i učiti nove 
(nedeklarativno pamćenje).

Tulving je 1972. godine podijelio deklarativno pamćenje na semantičko i
epizodičko. Tako **semantičko pamćenje** uključuje sve vrste općeg
znanja, bilo da je riječ o riječima bilo o konceptima, činjenicama ili
vjerovanjima. Ono što je zajedničko takvoj vrsti znanja jest da su ona
potpuno neovisna o specifičnim iskustvima i kontekstu u kojem su bila
usvajana. Drugim riječima, njih se dosjećamo bez sjećanja na okolnosti u
kojima su stečena. **Epizodičko pamćenje** odnosi se na pamćenje
događaja i njihovih vremenskih i prostornih odnosa. Na primjer, znanje o
tome koji je glavni grad Hrvatske, dio je našeg semantičkog pamćenja jer
se odnosi na činjenicu koja nije povezana s nekim našim specifičnim
iskustvima. Međutim, sjećanje na boravak u Zagrebu prošlog mjeseca radi
nekog koncerta jest specifično iskustvo i dio je našeg epizodičkog
pamćenja. Na primjeru Clivea Wearinga možemo uočiti da su njegovi
problemi bili izraženiji s epizodičkim pamćenjem, jer se nije sjećao da
je nedavno vidio svoju suprugu, dok je istovremeno mogao komunicirati s
njom koristeći se semantičkim pamćenjem. Tulving je mišljenja da pojam
vremena mogu shvatiti isključivo ljudi te da zbog toga epizodičko
pamćenje postoji samo kod ljudi. Naime, on kaže da uvijek, kad se
prisjećamo nekog događaja iz prošlosti, moramo „putovati kroz vrijeme".
Međutim, ima i drukčijih mišljenja. Epizodičko pamćenje odnosi se na
informacije o tome gdje, kada i što se dogodilo. Shvaćeno u tom smislu
čini se da i ponašanje nekih životinja udovoljava tom kriteriju. U
jednom od svojih eksperimenata Clayton i Dickinson promatrali su
ponašanje jedne vrste ptica bliskih vranama, kalifornijske šojke (lat.
*Aphelocoma coerulescens*). Šojkama su dopustili da sakriju dvije vrste
hrane. Jednu vrstu koju vole više, ali koja relativno brzo propada
(crve) i drugu vrstu koju manje preferiraju, ali koja traje duže
(kikiriki). Zanimljivo je da su ptice, kad su imale priliku, odlazile po
određeni tip hrane u ovisnosti o vremenu proteklom od skrivanja. Ako je
vrijeme između skrivanja i traženja hrane bilo kratko, odabirale su više
preferiranu hranu, ali ako je proteklo više vremena, odlazile su po
manje preferiranu hranu. Kao da su ptice znale koliko je vremena
proteklo od skrivanja hrane i da ju nema potrebe tražiti jer je u
međuvremenu propala. Takvi nalazi sugeriraju mogućnost da epizodičko
pamćenje ipak nije karakteristika isključivo ljudi. Zašto je uopće
potrebno razlikovati semantičko od epizodičkog pamćenja? Istraživanja
pokazuju da za to postoje opravdani razlozi. Epizodičko se odnosi na
specifične događaje, a semantičko na općenite činjenice i
generalizacije. U semantičkom pamćenju informacije su organizirane u
shemama i kategorijama, a u epizodičkom kronološki i prostorno. Kod
semantičkog su izvor informacija apstrakcije ili generalizacije, a kod
epizodičkog osobno iskustvo. U većini slučajeva amnezije više stradava
epizodičko pamćenje, dok semantičko ostaje očuvano. Tijekom starenja
također dolazi do ranijeg propadanja epizodičkog pamćenja u odnosu na
semantičko. Dodatno, istraživanja mozga pokazuju, kao što ćemo vidjeti
malo kasnije, da su različita područja aktivna tijekom kodiranja i
pronalaženja informacija u epizodičkom u odnosu na semantičko pamćenje.
Međutim, prije nego što prijeđemo na rezultate dosadašnjih istraživanja
o područjima mozga uključenim u pamćenje, podsjetit ćemo na osnovne
spoznaje i termine u području pamćenja. Naime, rezultati brojnih
istraživanja rezultirali su postavljanjem više hipotetskih modela kojim
se pokušava objasniti kako je pamćenje organizirano i kako funkcionira.

# **Modeli pamćenja**

## *Model triju skladišta pamćenja*

Jedan od najpoznatijih modela jest model triju skladišta pamćenja koji
su na Sveučilištu Stanford razvili Richard Atkinson i njegov student
Richard Shiffrin 1968. godine. Prema tom modelu razlikujemo senzorno,
kratkoročno i dugoročno pamćenje. Sve informacije koje primamo našim
osjetilima vrlo se kratko u nepromijenjenom obliku zadržavaju u
senzornom pamćenju. Smatra se da je uloga senzornog pamćenja u tome da
zadrži informacije dovoljno dugo kako bi se izvršilo prepoznavanje
određenih karakteristika podražaja. Postoje različita senzorna pamćenja
za različite osjetilne modalitete, a najviše se ispitivalo vidno
(ikoničko) i slušno (ehoičko) senzorno pamćenje. Istraživanjima je
ustanovljeno da vidno senzorno pamćenje traje oko 1/3 sekunde, a slušno
oko 2 sekunde. Pretpostavlja se da ustanovljene razlike u dužini
trajanja dviju vrsta senzornih pamćenja odražavaju specifične zahtjeve
tih osjetnih modaliteta. Naime, dok gledamo neku sliku, na primjer
zalazak sunca, zahvaćamo više informacija odjednom. Istovremeno vidimo
sunce, oblake, boje i oblike, odnosno informacije integriramo prostorno.
S druge strane, kad slušamo što nam netko govori, ne možemo istovremeno
obuhvatiti toliko informacija kao što to možemo gledanjem, jer se
integracija tih informacija odvija kroz vrijeme. Tako slušno senzorno
pamćenje traje duže od vidnog da bismo imali dovoljno vremena primiti
podražaje koji nam stižu određenim osjetilnim modalitetom. Samo dio
informacija koje se u nekom trenutku nalaze u senzornom pamćenju ide u
daljnju obradu. One koje su iz nekog razloga privukle našu pažnju,
prijeći će u kratkoročno pamćenje (KTP). Kratkoročno pamćenje ima
nekoliko funkcija. Ako informaciju nemamo namjeru zadržati u dugoročnom
pamćenju, ponavljat ćemo je onoliko dugo koliko nam je potrebna i nakon
toga je se više nećemo sjećati. Međutim, ako se želimo njome koristiti
kasnije, pokušat ćemo ju pripremiti za pohranu u dugoročno pamćenje. To
činimo s pomoću procesa **kodiranja** kojim se informacije iz okoline
preoblikuju tako da čine smislenu cjelinu za onog tko informaciju
pohranjuje. Pritom se koristimo različitim kodovima. Najčešći su: vidni
kod koji često koristimo kad nešto gledamo tako da stvaramo mentalnu
predodžbu, odnosno reprezentaciju onog što smo vidjeli, fonološki kod
koristimo ako želimo zapamtiti nešto što slušamo, a uključuje zvučnu
reprezentaciju onog što smo čuli i semantički kod kojim pokušavamo
zahvatiti značenje nekog svojeg iskustva. U kratkoročnom pamćenju
najprisutniji je fonološki kod, posebno kad je riječ o pamćenju riječi i
tekstova. To je zbog toga što riječi, dok ih slušamo, u sebi ponavljamo
kako bismo dobili nešto dodatnog vremena i time povećali vjerojatnost
njihova uspješnog kodiranja i pohranjivanja. U procesu kodiranja često
koristimo više kodova istovremeno. Naime, pri promatranju slike koju
možemo imenovati, osim vidnog koda koristimo i fonološki kod, jer ćemo
osim što vidimo, na primjer, mačku, istovremeno u sebi i izgovarati
riječ mačka. Tako ćemo pri pohranjivanju koristiti dva koda i time
zaista povećavamo vjerojatnost zapamćivanja, što ćemo vidjeti poslije u
tekstu. Iz rezultata takvih istraživanja proizašli su savjeti i tehnike
za poboljšanje pamćenja. Tako neke mnemotehnike, kako zovemo tehnike za
poboljšanje pamćenja, uključuju stvaranje slikovnih predodžbi pri, na
primjer, učenju riječi u stranom jeziku ili nekim drugim sličnim
prilikama.

Da bismo informacije uspješno kodirali, odnosno zapamtili tako da ih
kasnije možemo pronaći, koristimo se različitim strategijama.
Najjednostavnija je strategija ponavljanje. Informacije u kratkoročnom
pamćenju ponavljamo kako bismo dobili dodatno vrijeme za kodiranje i
njihovu pohranu. Često se koristimo i strategijom organizacije tako da
pokušavamo pronaći vezu u sadržajima koje pokušavamo zapamtiti. Na
primjer, ako trebamo zapamtiti riječi *magarac*, *krava*, *ovca* i
*koza*, bit će ih lakše zapamtiti i kasnije pronaći ako uočimo da se
radi o domaćim životinjama. Ponekad, naravno, ne možemo lako uočiti vezu
među informacijama koje trebamo zapamtiti, pa je korisno upotrijebiti
neku od mnemotehnika koje se upravo temelje na osmišljavanju veza među
sadržajima koji nisu međusobno povezani. Najveću vjerojatnost kasnijeg
dosjećanja imaju informacije kod kojih prilikom pohranjivanja koristimo
elaboraciju. 
Elaboracija je strategija pri kojoj tražimo vezu između
onoga što pokušavamo zapamtiti i onoga što već znamo o onome što
pokušavamo zapamtiti. Kasnije će nam dosjećanje ranije navedenih riječi
biti olakšano ako smo se prilikom zapamćivanja prisjetili informacija o
tome da se radi o životinjama koje su čovjeku korisne, koje daju mlijeko
i sl. Prilikom dosjećanja malo drugih stvari koje znamo odgovara takvom
opisu i zato je vjerojatnost uspješnog dosjećanja izuzetno velika.

Važna je karakteristika kratkoročnog pamćenja da je ono ograničenog
kapaciteta i informacije se tu zadržavaju vrlo kratko, obično nekoliko
sekundi ili, uz ponavljanje, do nekoliko minuta. Psiholog George Miller
(1920. -- 2012.) sa Sveučilišta Princeton objavio je rad 1956. godine u
kojem je naveo da je kapacitet kratkoročnog pamćenja između 5 i 9
čestica ili tzv. „magičnih" 7 ± 2 čestice. Iako to izgleda jako malo,
grupiranjem se može znatno povećati količina informacija unutar svake
pojedine čestice. Na primjer, ako trebamo zapamtiti sedam slova: *L*,
*E*, *T*, *I*, *B*, *O*, *M* i pamtimo ih pojedinačno, svako slovo
zauzet će jednu česticu. Na taj način naš će kapacitet kratkoročnog
pamćenja biti potpuno zauzet tim zadatkom i ništa drugo nećemo moći
dodatno raditi. Međutim, ako ta slova pročitamo zdesna nalijevo, vidimo
da se radi o riječi *MOBITEL*. Kako nam je to dobro poznata riječ,
pojedinačna slova grupiramo i pamćenje svih tih slova zauzet će samo
jednu česticu. Na taj nam način na raspolaganju ostaje šest dodatnih
čestica za istovremeno obavljanje nekog drugog zadatka. Od Millerove
objave do danas provedena su brojna istraživanja u kojima je utvrđeno da
kapacitet kratkoročnog pamćenja nije jednak za sve vrste sadržaja ni za
sve uvjete u kojima se pamćenje sadržaja odvija. Tako je kapacitet veći
pri ispitivanju pamćenja brojeva, nešto niži kod pamćenja slova, a još
niži kad se pamte riječi. Pritom su utvrđene razlike s obzirom na neke
karakteristike riječi koje se pamte. Općenito je ustanovljeno da je
kapacitet veći za riječi čiji je izgovor kraći u odnosu na riječi koje
zahtijevaju duži izgovor, što naglašava ograničenu vremensku komponentu
kratkoročnog pamćenja. Kapacitet je veći i za sadržaje koji su nam u
nekoj mjeri poznati u odnosu na potpuno nove i nepoznate. Na primjer,
moći ćemo u kratkoročnom pamćenju privremeno zadržati više riječi iz
jezika kojim se svakodnevno služimo naspram riječi potpuno novog jezika.
Nadalje, poznato je da djeca i starije osobe imaju manji kapacitet u
usporedbi s mladim odraslim osobama itd. Na temelju utvrđenih rezultata
istraživanja ovih i drugih sadržaja i uvjeta u kojima se pamćenje odvija
danas prevladava mišljenje da je kapacitet kratkoročnog pamćenja
općenito nešto niži od Millerovih 7 ± 2 čestice.

Zbog toga što je količina informacija koju privremeno zadržavamo u
kratkoročnom pamćenju relativno mala, čini nam se da je traganje za
nekom konkretnom informacijom unutar tog dijela sustava jednostavno.
Obično tako i jest, ali istraživanja su pokazala da s porastom količine
informacija u kratkoročnom pamćenju ipak značajno raste vrijeme potrebno
da bismo pronašli traženu informaciju. Saul Sternberg je 1966. godine
osmislio zadatak pretraživanja pamćenja u kojem bi se sudionicima
prezentiralo od jednog do šest brojeva, a zatim bi se, nakon što bi oni
nestali iz vidnog polja, prikazao jedan broj. Sudionici su trebali
donijeti odluku radi li se o broju koji je bio prikazan u ranijoj
prezentaciji ili ne. I zaista, sudionici su bili prilično uspješni u
prepoznavanju je li broj bio prikazan. Međutim, ustanovilo se da je
vrijeme koje je bilo potrebno za prepoznavanje proporcionalno raslo što
je više brojeva bilo prikazano na popisu.

Ako smo informacije uspješno kodirali, one se pohranjuju u dugoročnom
pamćenju (DTP). O podjeli dugoročnog pamćenja na deklarativno i
nedeklarativno već je bilo riječi ranije u tekstu. Bitna karakteristika
dugoročnog pamćenja jest da je ono neograničenog kapaciteta. Stoga mora
biti jako dobro organizirano kako bismo mogli pristupiti informacijama
onda kada nam zatrebaju. Osim neograničenog kapaciteta, važna
karakteristika ove vrste pamćenja, kao što samo ime sugerira, jest da je
dugotrajno. Poznato je da neka svoja iskustva ili sadržaje koje smo
učili pamtimo cijeli život, osobito one koje, iz različitih razloga,
češće ponavljamo. Ipak, dio sadržaja tijekom vremena zaboravimo. Prije
više od 100 godina Hermann Ebbinghaus (1850. -- 1909.) istraživao je
procese pamćenja na samom sebi. Među još nekim drugim stvarima zbog
kojih će njegovo ime ostati trajno zabilježeno u povijesti istraživanja
pamćenja, opisao je i poznatu krivulju zaboravljanja. Prema toj krivulji
zaboravljanje sadržaja koje smo učili jako je brzo i veliko na početku
nakon učenja, ali zatim se postupno usporava. Slični rezultati dobivaju
se i danas, kako u laboratorijskim uvjetima pri učenju besmislenih
slogova, kao što je to radio Ebbinghaus, tako i na mnogo realističnijim
sadržajima. Rezultati istraživanja zapamćenosti španjolskog jezika u
rasponu do čak 50 godina nakon učenja koje je 1984. godine objavio
profesor Harry Bahrick s Ohio Wesleyan sveučilišta, pokazali su da se
velika količina sadržaja španjolskog zaboravila u prve 3-4 godine nakon
prestanka učenja. Međutim, u narednih 30-ak godina nakon toga
zaboravljanje onog što je preostalo bilo je vrlo malo. Tek nakon tog
razdoblja uslijedilo je ponovno izraženije zaboravljanje. Važno je
naglasiti da je zaboravljanje bilo manje kod onih koji su u vrijeme kad
su učili, dobro naučili te sadržaje u odnosu na one čije je znanje i na
početku bilo lošije. Znači da je vrlo važno, kad neke sadržaje učimo,
dobro ih naučiti kako bi zaboravljanje bilo manje. Krivulja
zaboravljanja razlikuje se i s obzirom na to na koji se način ispituje
pamćenje. Redovito se pokazuje da je zaboravljanje veće ako se
zapamćenost provjerava zadatcima dosjećanja u odnosu na zadatke
prepoznavanja. Dosjećanje, naime, zahtijeva svjesno pretraživanje
pamćenja da bismo došli do odgovora. Kao kad nas netko pita koji je
glavni grad Čilea, što je teži zadatak za naše pamćenje u odnosu na
situacije u kojima se od nas traži prepoznavanje. Zadatak prepoznavanja
bismo imali da nam netko ponudi nekoliko odgovora među kojima bismo mi
prepoznali Santiago kao glavni grad Čilea. Ako znamo između više
ponuđenih odgovora odabrati pravi, znači da ta informacija postoji u
našem pamćenju, ali nije, barem trenutačno, dostupna našem svjesnom
pretraživanju. Ponekad je razlog tome što u određenom trenutku nismo
našli prave znakove za dosjećanje koji bi nam pomogli da do nje dođemo.
Kao primjer privremenih teškoća u pronalaženju navest ćemo fenomen „na
vrhu jezika". Svi smo doživjeli situaciju u kojoj smo bili sigurni da
nešto znamo, ali se u ključnom trenutku nikako nismo mogli sjetiti. Ako
nam u takvoj situaciji netko pomogne, na primjer, s početnim slovom
tražene riječi, obično se odmah sjetimo nastavka. Općenito, što su bolji
znakovi za dosjećanje, i što ih više imamo, to se lakše i brže
dosjećamo. Zato je, kako smo već naglasili, važno koristiti više kodova
pri kodiranju. Pomoći će i korištenje strategije elaboracije, jer ćemo
time osigurati više znakova za dosjećanje, odnosno više putova do
tražene informacije. Iako za kodiranje informacija koje namjeravamo
pohraniti u dugoročno pamćenje koristimo sve vrste kodova, ipak najveću
važnost ima semantički kod, odnosno značenje. Ako ste čuli rečenicu:
„Sutra nema nastave zbog blagdana.", nakon nekog vremena nećete se moći
sjetiti kako je točno glasila. Je li bilo ovako kako smo naveli ili je
možda bilo rečeno: „Zbog blagdana sutra nema nastave." Međutim, zapamtit
ćete da sutra nema nastave i zbog čega je nema. Sasvim je logično da u
dugotrajnom pamćenju zadržavamo značenje onoga što je rečeno ili nekih
svojih iskustava, a ne na primjer redoslijed riječi u rečenici. Bilo bi
jako teško pretraživati dugoročno pamćenje kada bi u njemu bilo toliko
mnogo detalja koji nam u osnovi nisu nimalo korisni za svakodnevno
funkcioniranje.

Atkinsonov i Shiffrinov model organizacije pamćenja na senzorno,
kratkoročno i dugoročno vrlo je utjecajan i općeprihvaćen. To, naravno,
ne znači da njegovi pojedini dijelovi nisu dovedeni u pitanje ili da
nisu možda dodatno i na nešto drukčiji način razrađeni u nekim drugim
modelima. Recimo, Atkinson i Shiffrin pretpostavljali su da kratkoročno
pamćenje ujedno služi i kao radni prostor za manipulaciju i spremanje
informacija. Međutim, tom se idejom nisu ozbiljnije bavili, dok je u
nekim drugim modelima upravo to bio središnji interes.

## *Model radnog pamćenja*

Alan Baddeley i Graham Hitch 60-ih godina prošlog stoljeća također su se
bavili pitanjem čemu služi KTP. Zanimalo ih je služi li ono, osim za
kratkoročnu pohranu informacija, i za izvođenje nekih složenijih
zadataka. Sudionicima su zadavali zadatke pamćenja više brojeva uz
istovremeno izvršavanje zadataka koji su od njih zahtijevali
razumijevanje teksta ili rasuđivanje. Prezentirala su im se slova, na
primjer *B*, *A*, i tražilo se da prosude prethodi li slovo *A* slovu
*B*. U ovom bi slučaju točan odgovor bio da ne prethodi. I tako niz
sličnih zadataka uz istovremeno zapamćivanje brojeva. Porast u vremenu
potrebnom za izvršenje zadatka bio je značajan, ali ne osobito velik u
odnosu na očekivano zbog dodatnog opterećenja kapaciteta kratkoročnog
pamćenja, a ni broj pogrešaka nije se bitno povećao. To je autore navelo
na razmišljanje o tome da upamćivanje niza brojeva ne opterećuje isti
sustav kao složeniji zadatci učenja i rasuđivanja. Nakon niza
istraživanja formulirali su model radnog pamćenja kod kojeg je naglasak
na aktivnom procesiranju informacija, za razliku od kratkoročnog
pamćenja koje se više odnosi na pasivnu obradu informacija. Prema njima
bi radno pamćenje uključivalo jedan glavni kontrolni sustav i više
pomoćnih podsustava. Jedan od pomoćnih sustava zove se fonološka petlja,
a odgovorna je za zadržavanje informacija koje primamo verbalnim putem
(fonološki trag). Uključuje i kontrolne procese koji se baziraju na
unutrašnjem govoru i koji omogućavaju pretvaranje vidnog materijala u
fonološki kod. To je ono što često činimo kad vidimo napisanu riječ, jer
osim što ju vidimo, izgovaramo ju u sebi. Tako su istraživanja pokazala
da možemo duže zadržati fonološki kod ponavljanjem izgovaranja riječi u
sebi. Ako informacije ne ponavljamo, one se gube za svega 1-2 sekunde.
Zašto nam je fonološka petlja važna? Važna nam je, na primjer, kod
učenja čitanja, razumijevanja jezika, proširivanja rječnika, u
svakodnevnom govoru i slušanju itd. Drugi pomoćni sustav radnog pamćenja
je vidno-prostorni ekran. On je odgovoran za integraciju prostornih i
vidnih (a možda i kinestetičkih) informacija u ujedinjenu reprezentaciju
koju se kraće vrijeme može zadržati i manipulirati njome. Taj sustav nam
je posebno važan za orijentaciju u prostoru. Glavni kontrolni sustav
nazvali su središnjim izvršiteljem koji je odgovoran za kontrolu pažnje
u radnom pamćenju. Uloga mu je usmjeravanje pažnje na zadatak,
dijeljenje pažnje na dva ili više zadataka koje obavljamo kao i
prebacivanja pažnje s jednog na drugi zadatak. Također, on povezuje
radno i dugoročno pamćenje. Četvrti je dio modela radnog pamćenja, koji
je Baddeley dodao u revidiranom modelu, epizodni ekran (epizodički
međuspremnik). Radi se o sustavu ograničenog kapaciteta koji služi za
integraciju i kratkoročnu pohranu informacija iz pomoćnih sustava i
dugoročnog pamćenja, a oslanja se na kapacitet središnjeg izvršitelja.

## *Model dubine obrade*

Prema modelu Fergusa Craika i Roberta Lockharta iz 1972. godine
vjerojatnost zadržavanja informacije više ovisi o tome do koje je razine
ili dubine obrađena pri kodiranju, a manje o tome koliko je vremena
provela u kratkotrajnom pamćenju. Što je dublja razina do koje je
informacija obrađena, veća je vjerojatnost njezina dosjećanja. Tako
možemo razlikovati plitku obradu koja uključuje analizu fizičkih ili
senzornih obilježja informacija, dublju analizu koja se odnosi na
prepoznavanje oblika te imenovanje objekata i događaja i, na kraju,
najdublju analizu koja uključuje analizu značenja. Zaista, istraživanja
pokazuju da se sadržaji koji su dublje obrađeni bolje pamte. Na primjer,
u jednom takvom tipičnom istraživanju sudionicima su dane karte, a na
svakoj je karti bila jedna riječ. Sudionici su bili podijeljeni u četiri
grupe. Jednoj je grupi bilo rečeno da zapamti riječi s karata. Drugoj je
bilo rečeno da sortira karte u kategorije prema nekim zajedničkim
obilježjima. Treća je grupa dobila iste upute kao i druga, ali im je
dodatno rečeno da zapamte riječi, jer će se od njih kasnije tražiti da
ih se sjete. Četvrta grupa dobila je zadatak da samo poreda karte u
kolone. Rezultati su pokazali da se grupa od koje se tražilo da
organizira karte prema njihovu značenju, iako ih nisu trebali zapamtiti,
kasnije dosjećala jednako dobro riječi s popisa kao i oni koji su dobili
uputu da ih zapamte. Sve tri grupe u dosjećanju su bile znatno bolje od
četvrte koja je dobila zadatak da samo poreda karte u kolone. Očito je
da je do zapamćivanja došlo i bez posebne namjere da ih se zapamti.
Međutim, ono što je važno jest da je bitnije što se radi s
informacijama, odnosno do koje razine je informacija obrađena, a ne gdje
se ona nalazi.

Naravno, to nisu jedini modeli koji pokušavaju opisati kakva je
struktura našeg pamćenja i s pomoću kojih procesa se informacije kreću
među tim strukturama, ali svakako jesu jedni od značajnijih jer su
potaknuli brojna istraživanja i time značajno pridonijeli današnjim
spoznajama o pamćenju.

# **Ispitivanja biološke osnove pamćenja**

Kako se uopće prikupljaju informacije koje nam govore o tome koja su
područja mozga uključena u pamćenje? O funkcioniranju mozga općenito se
pokušava doznati na više načina. U četvrtom poglavlju mogli ste
pročitati kako je još u 30-im godinama prošlog stoljeća Wilder Penfield
pacijentu s tumorom na mozgu izvodio električnu stimulaciju dijelova
kore velikog mozga kako bi tijekom operacije mogao pratiti funkcije
mozga.
Istraživanja u kojima se uklanjaju dijelovi mozga da bi se ustanovila
biološka osnova pamćenja, radila su se na životinjama. Tako je Karl S.
Lashley (1890. -- 1958.), američki psiholog, tragao za fizičkim tragom
pamćenja (engramom). Trenirao je grupu štakora u prolaženju kroz
labirint, a zatim im je uklanjao male dijelove mozga (oko 10 %). Unatoč
tome što im je uklanjao različite dijelove mozga, štakori su i dalje
uspijevali prolaziti kroz labirint. Uklanjanje većih dijelova mozga
dovodilo je do većih problema u izvedbi kod štakora, ali činilo se da ni
jedan dio mozga nije bio značajniji od drugih za to naučeno ponašanje.
Na kraju je Lashley zaključio da pamćenje nije pohranjeno u jednom
dijelu mozga, već da mozak funkcionira kao cjelina pri pohrani
informacija.
Brojne spoznaje o biološkoj osnovi pamćenja temelje se na proučavanju
slučajeva s nekim oštećenjima mozga. Vjerojatno je u literaturi
najpoznatiji pacijent s inicijalima H. M. o kojem je također već bilo
riječi u prvom poglavlju. Nakon što je umro 2008., objavljen mu je
identitet i danas je poznato da se zvao Henry Gustav Molaison. H. M. je
u dobi od oko 10 godina dobio prvi epileptički napad, a epileptički su
napadi do njegove 16 godine postali izuzetno česti i opasni. Veliki
napadi događali su se nekoliko puta tjedno, dok je manjih napada imao i
po desetak puta dnevno. Zbog ozbiljnih smetnji u svakodnevnom životu
njegova obitelj i on odlučili su se 1953. godine na operaciju mozga. U
to se vrijeme znalo da napadi kod većine pacijenata započinju u jednom
specifičnom dijelu mozga, odnosno u **medijalno temporalnom režnju**.
Liječnici su očekivali da će uklanjanje područja u kojima dolazi do
izbijanja epileptičkog napada riješiti problem, kao što su i ranije
rješavali slične probleme. H. M.-u su uklonili oko dvije trećine
prednjeg dijela **hipokampusa**, veći dio parahipokampalne vijuge,
prednji dio temporalne moždane kore, unkus i **amigdalu**. Za razliku od
dotadašnjih slučajeva u kojima su to činili u samo jednoj hemisferi, H.
M.-u su navedene dijelove mozga uklonili u obje hemisfere. Operacija je
uspjela u smislu da su epileptički napadi prestali i zdravstveno stanje
pacijenta moglo se kontrolirati samo lijekovima. Međutim, dogodile su se
i neočekivane posljedice. Naime, kod H. M.-a je došlo do razvoja
anterogradne amnezije, odnosno pacijent nije mogao usvajati nove
epizodičke i semantičke informacije. Istovremeno, njegova se ličnost
nije promijenila, a postizao je bolji rezultat na testovima
inteligencije u odnosu na rezultate prije operacije. Pretpostavlja se da
su raniji učestali epileptični napadi ometali koncentraciju, što se
očitovalo u postignuću na testovima inteligencije. Tako je H. M. nakon
operacije mogao biti uspješan u različitim aktivnostima, ali samo dok je
održavao pažnju na njima. Kad bi mu se dao popis od šest riječi da ga
zadrži u svojem pamćenju 30 sekundi, on bi to mogao jednako uspješno kao
i drugi koji nisu imali njegove poteškoće. Čim bi se pažnja usmjerila na
nešto drugo, ono što je prethodno radio potpuno bi nestalo iz njegova
pamćenja. Sjećanja iz prošlosti ostala su sačuvana, osim za jedno
razdoblje prije same operacije. Za razdoblja nakon operacije bio je
potpuno nesposoban formirati novo epizodičko pamćenje. Nije mogao
zapamtiti ljude koje je sretao ni mjesta na kojima je bio, čak ni kada
je s tim ljudima i na tim mjestima bio mnogo puta. Nakon njegova slučaja
više se nikome nisu uklonili spomenuti dijelovi mozga istovremeno u obje
hemisfere. Slučaj H. M.-a ukazao je, prije svega, na važnost hipokampusa
za pamćenje. S više informacija o hipokampusu susreli ste se u prvom
poglavlju ove knjige. Ovdje ćemo se samo podsjetiti da je hipokampus dio
mozga koji pripada limbičkom sustavu i nalazi se u medijalno temporalnom
području mozga. Zanimljivo je spomenuti da je ime dobio po morskom
konjiću zbog sličnosti oblika.
Proučavanjem ovog i drugih slučajeva s oštećenjima mozga saznalo se
ponešto o različitim aspektima pamćenja kao i o područjima mozga bitnim
za funkcije pamćenja. Naravno, takva su istraživanja bila izuzetno
korisna. Međutim, nisu mogla dati odgovore na sva pitanja jer se često
nije sa sigurnošću moglo reći koji su deficiti povezani s kojim
procesima pamćenja. Razvojem suvremenijih tehnika snimanja mozga
omogućeno je proširivanje spoznaja o biološkoj osnovi pamćenja. Neke od
tih tehnika daju nam informacije o strukturi mozga i o tome gdje
eventualno postoje oštećenja. Za kliničke i istraživačke svrhe koristi
se kompjutorizirana tomografija (CT) kojom se s pomoću rendgenskih zraka
dobiva vrlo detaljan prikaz strukture organa. Ipak, ta tehnika uključuje
velike količine zračenja sudionika pa je njezino korištenje u
istraživačke svrhe vrlo rijetko. Manje je invazivna tehnika magnetska
rezonancija (MRI) koja koristi magnetska polja za stvaranje slike
unutarnje strukture. Međutim, tek nam je razvoj tehnika funkcionalnog
oslikavanja mozga omogućio dublje razumijevanje dijelova mozga
uključenih u različite procese pamćenja. Naime, snimanjem aktivnosti
pojedinih dijelova mozga dok sudionici zaista obavljaju različite
zadatke pamćenja, moguće je vidjeti koji su dijelovi mozga aktivni.
Jedna je od takvih tehnika pozitronska emisijska tomografija (PET) kojom
se snima aktivnost mozga detekcijom radijacije pozitrona. U krvotok
sudionika injektira se mala količina radioaktivne tvari. Molekule te
tvari imaju različitu koncentraciju u različitim dijelovima mozga u
ovisnosti o aktivnosti mozga i potrebi za hranjivim tvarima iz krvi. Na
taj se način, očitavanjem radioaktivnog zračenja, može pratiti koji su
dijelovi mozga uključeni tijekom obavljanja različitih zadataka
pamćenja. Ipak, ta se tehnika ne može primijeniti kod nekih sudionika
koji su iz različitih razloga osjetljivi na radioaktivne kemikalije.
Danas je često u upotrebi tehnika funkcionalne magnetske rezonancije
(fMRI). Kao što smo već spomenuli, kad određeni dijelovi mozga postanu
aktivni, oni zahtijevaju više kisika. Zbog toga unutar nekoliko sekundi
u tom dijelu mozga poteče više krvi da bi se taj dio mozga opskrbio s
dovoljno kisika. Kad se ponovno smanji aktivnost, smanjuje se protok
krvi. Prateći promjene u protoku krvi istraživači mogu zaključivati o
aktivnijim i manje aktivnim dijelovima mozga. PET i fMRI daju vrlo
precizne slike dijelova mozga koji su uključeni u obavljanje različitih
zadataka pamćenja. Međutim, obje tehnike karakterizira vremenski pomak
koji je potreban da bi se promjene u aktivnosti mogle očitati. Naime,
kao što smo već naveli, potrebno je ponekad i nekoliko sekundi da bi
došlo do promjena u protoku krvi u aktiviranom dijelu mozga. Za razliku
od tih tehnika, neke druge tehnike omogućavaju nam da vrlo precizno
vremenski odredimo kad su se spomenute promjene u mozgu dogodile. Na
primjer, elektroencefalografija (EEG), o kojoj ste opširnije čitali u
drugom poglavlju, nam daje takvu mogućnost. S pomoću nje možemo vrlo
precizno pratiti kad se određena promjena dogodila. Vrlo precizno
vremensko određivanje omogućava nam i magnetska encefalografija (MEG)
koja se bazira na otkrivanju izvora slabog magnetskog polja koji
emitiraju neuroni, a omogućava praćenje brzo izmjenjivih uzoraka
neuronske aktivnosti u milisekundama. S druge strane, te dvije tehnike
ne daju nam mogućnost preciznog određivanja mjesta gdje se promjena
dogodila kao što to možemo odrediti uz pomoć PET i fMRI tehnika. Kao što
se može vidjeti, neke od navedenih tehnika omogućavaju nam dobivanje
detaljnijih informacija o područjima moždane aktivnosti tijekom
obavljanja određenog zadatka, dok nam neke od njih daju više podataka o
tome kada ta područja postaju aktivna. Stoga odluka o tome koje će od
njih biti korištene u nekoj specifičnoj situaciji ovisi o svrsi
primjene. Naravno, najviše podataka možemo dobiti istovremenim
korištenjem neke od tehnika za precizno određivanje mjesta moždane
aktivnosti (npr. fMRI) i one koja je vremenski preciznija (npr. MEG),
ali takva su istraživanja financijski vrlo zahtjevna. Iako su se naše
spoznaje o pamćenju, dijelom zahvaljujući i spomenutim tehnikama,
značajno pomakle od vremena Lashleya i slučaja amnezije H. M.-a, još je
uvijek mnogo otvorenih pitanja. Ipak, pogledajmo u kojem nas smjeru vode
novija istraživanja.

# **Uloga medijalno temporalnog područja mozga**

**Medijalno temporalno područje**, osim spomenutog hipokampusa,
uključuje amigdalu, entorinalni, peririnalni i parahipokampalni dio
mozga (Slika 6.1.). Dosadašnja istraživanja ukazuju na važnu ulogu
cijelog ovog područja mozga u pamćenju.

					(SLIKA 6.1. OVDJE)

Vidjeli smo da je slučaj H. M.-a prvi ukazao na bitnu ulogu hipokampusa.
Samo jednostrano oštećenje medijalno temporalnog područja također vodi
teškoćama u epizodičkom pamćenju, ali one su manjeg obima u odnosu na
obostrana oštećenja kao što je bio slučaj kod H. M.-a. Pokazuje se da
one osobe koje imaju oštećenja desnog hipokampusa, imaju više problema s
neverbalnim informacijama, a one s oštećenjima lijevog hipokampusa, s
verbalnim informacijama. Slični nalazi o ulozi hipokampusa za verbalne i
neverbalne sadržaje dobiveni su praćenjem aktivnosti mozga zdravih
ljudi. Naime, kod zdravih osoba tijekom kodiranja riječi aktivnije je
lijevo medijalno temporalno područje, dok kodiranje objekata i lica više
aktivira obostrano medijalno temporalno područje. Slično kao i kod
ljudi, oštećenja hipokampalnog područja dovode do poteškoća pri pamćenju
i kod životinja. Životinje s takvom vrstom oštećenja imaju poteškoće u
učenju novih informacija, posebno onih koje se odnose na specifične
događaje. Na primjer, neke ptice spremaju hranu u skrovišta koja
povremeno mijenjaju. Ptice s oštećenjem hipokampalnog područja nisu u
stanju zapamtiti gdje su im skrovišta i sasvim ih nasumično traže. Čini
se da hipokampus općenito ima nezaobilaznu ulogu u spacijalnom pamćenju.
Na primjer, štakori s oštećenjem hipokampusa imaju poteškoća s pamćenjem
spacijalnog i vremenskog konteksta pri učenju labirinta. Naime, nisu u
stanju naučiti u kojim su dijelovima labirinta već bili, nego ponavljano
ulaze u one koje su već obilazili, za razliku od zdravih štakora koji
snalaženje u labirintu uz adekvatnu motivaciju vrlo brzo nauče. Vidjeli
smo i na primjeru Clivea Wearinga kao i H. M.-a da su imali teškoća u
snalaženju u prostoru, konkretno u učenju novih spacijalnih informacija.
Tako se Clive Wearing ne bi znao vratiti u sobu kad bi izašao iz nje, a
H. M. nije mogao zapamtiti put do kuće nakon što se preselio.
Proučavanjem tih i drugih slučajeva amnezija uočeno je nekoliko važnih
stvari. Što je oštećenje hipokampusa i okolnih područja bilo veće, to su
poteškoće pamćenja bile izraženije, nemogućnost dosjećanja sezala je
više u prošlost i poteškoće su se uglavnom javljale u epizodičkom
pamćenju, uz relativno dobro očuvano semantičko pamćenje. U pokušaju
objašnjenja tih činjenica neki su se autori vodili idejom da se određeni
tip informacija trajno pohranjuje u hipokampusu. Tako bi se njegovim
oštećenjem mogao objasniti gubitak tih informacija kao i nemogućnost
stvaranja novih istovrsnih sjećanja. Međutim, rezultati kasnijih
istraživanja sugerirali su nešto drugo.
Istraživanja su pokazala da bi hipokampus mogao imati ključnu ulogu u
povezivanju objekta i riječi s različitim kontekstualnim informacijama,
što je osobito važno za epizodičko pamćenje. Naime, tijekom nekog
događaja izloženi smo čitavom nizu informacija. Na primjer, kad
upoznajemo neku osobu, istovremeno pokušavamo kodirati više njezinih
karakteristika. Različite perceptivne karakteristike (boja kose i očiju,
frizura, odjeća, lice, ton glasa i sl.) kao i vremenski i prostorni
kontekst u kojem se događaj odvija, pokušavamo vidno i fonološki, a sam
razgovor semantički kodirati. Poznato je da se svaka od tih
karakteristika obrađuje u različitim dijelovima mozga, a rezultati
istraživanja ukazali su na mogućnost da se u hipokampusu ujedinjuju
informacije iz svih tih područja mozga kako bi se formirala jedinstvena
reprezentacija događaja. Novija istraživanja epizodičkog pamćenja
potvrđuju da se u hipokampusu zaista nalazi zona konvergencije, odnosno
povezivanje pojedinačnih dijelova informacije u jednu smislenu
reprezentaciju. Međutim, pretpostavlja se mogućnost da se takve
reprezentacije ne zadržavaju, ili se barem ne zadržavaju trajnije, u
hipokampusu. Na primjer, sve je više istraživanja koja sugeriraju važnu
ulogu entorinalnog područja u procesiranju kontekstualnih informacija, a
koje inače zajedno s hipokampusom sudjeluje u spacijalnom učenju i
pamćenju. Tako se pretpostavlja da se prilikom kodiranja senzornih
karakteristika nekog objekta informacije iz različitih dijelova kore
velikog mozga preko peririnalnog područja prenose u lateralno
entorinalno područje, dok se spacijalne informacije preko
parahipokampalnog područja prenose u medijalno entorinalno područje.
Kako su sva ta područja povezana s hipokampusom, a i međusobno, te bi se
senzorne i spacijalne informacije integrirale u hipokampusu. Međutim,
pretpostavlja se da informacije ne ostaju u hipokampusu, već se
povratnom vezom preko **entorinalnih** područja vraćaju u dijelove mozga
iz kojih su došle. Kasnije, kada se u okolini pojavi odgovarajući znak
za dosjećanje, hipokampus ponovno putem spomenutih područja posreduje u
obnavljanju ostalih kontekstualnih reprezentacija događaja, a osoba se,
na primjer, prisjeća nekog konkretnog cjelovitog epizodičkog iskustva.
Da se različite informacije o istom objektu nalaze na različitim
mjestima u mozgu, sugeriraju i istraživanja semantičkog pamćenja. Vidne
informacije o određenom objektu ne nalaze se na istom mjestu na kojem su
slušne, mirisne ili informacije o tome čemu služi taj objekt. Klinička
iskustva pokazuju da pacijenti s oštećenjima pojedinih dijelova mozga
imaju poteškoća samo s nekim semantičkim kategorijama. Na primjer,
pacijent s inicijalima J. B. R. imao je mnogo više problema s
definiranjem riječi i identifikacijom slika živih u odnosu na nežive
objekte. On bi vrlo točno opisivao aktovku kao malu torbu koju studenti
koriste za nošenje papira. Međutim, za cvijet narcis mogao je reći samo
da je biljka, a za noja samo da je nešto neuobičajeno. Ustanovljeno je
da pacijenti kao što je J. B. R. imaju oštećenja u prednjim, srednjim i
donjim dijelovima temporalnog režnja, dok su kod pacijenta koji su imali
više problema s neživim stvarima, a njih je u populaciji znatno manji
broj u odnosu na one s problemima vezanim za žive objekte, bila prisutna
oštećenja parijetalnog režnja. Na temelju takvih nalaza pretpostavilo se
da je kategorija živo-neživo bitna karakteristika objekata koja određuje
u kojim će se dijelovima mozga nalaziti informacije o njima. Međutim, ne
potvrđuju to svi nalazi. U jednom su istraživanju ispitanicima
prezentirali perceptivne i neperceptivne informacije o živim i neživim
pojmovima. Procesiranje perceptivnih informacija o živim i o neživim
pojmovima bilo je povezano s aktivacijom lijevog stražnjeg donjeg dijela
temporalnog područja. S druge strane, procesiranje neperceptivnih
karakteristika živih i neživih pojmova bilo je povezano s aktivacijom
srednjih dijelova temporalnog područja. Očito je da su i živi i neživi
pojmovi aktivirali ista područja u mozgu, što ukazuje na mogućnost da su
informacije u semantičkom pamćenju organizirane i prema nešto drukčijim
semantičkim kategorijama od ranije spomenute.
Neki tipovi agnozije također sugeriraju da se specifične kategorije
semantičkog znanja nalaze u posebnim mjestima u mozgu. Agnozije nastaju
kao posljedica oštećenja nekih dijelova mozga. Ima ih više vrsta, a
manifestiraju se kao poteškoće u procesiranju određene vrste informacija
u ovisnosti o tome koji je dio mozga zahvaćen. Tako će povrede određenog
dijela mozga dovesti do gubitka samo dijela znanja o specifičnim
objektima, dok će ostala znanja ostati sačuvana. Osoba koja ima
asocijativnu vizualnu agnoziju može imati problema u prepoznavanju i
imenovanju nekog konkretnog predmeta iako ga normalno može vidjeti,
točno precrtati na papir i znati čemu služi. Osoba koja ima slušnu
agnoziju može imati ozbiljnih teškoća u razumijevanju izgovorenih
riječi, ali kad ih vidi napisane, razumjet će njihovo značenje. Kako
ukupno gledajući postoji jako mnogo karakteristika različitih objekata i
kategorija, neki autori misle da je nemoguće spoznati gdje se u mozgu
nalazi koja od njih. Međutim, drugi misle da možda nemamo tako velik
broj specifičnih kategorija, već samo njih nekoliko. Kako se
pretpostavlja da su naše semantičke mreže organizirane prema
karakteristikama objekta, tako možda razlikujemo vizualne karakteristike
(boja, tekstura, veličina), funkcionalne karakteristike (upotreba,
mjesto korištenja) itd. Oštećenje nekog dijela mozga može dovesti do
teškoća u nekoj od karakteristika, a da istovremeno ostale vrste
semantičkih informacija o konkretnom objektu funkcioniraju normalno.
Osoba kojoj su oštećene vizualne karakteristike neće moći opisati ili
prepoznati neki predmet na temelju vizualnih karakteristika, ali će i
dalje znati njegovu funkciju kao što se to zaista događa u opisanim
slučajevima agnozija.

	S obzirom na sve navedeno, danas prevladavaju dvije glavne pretpostavke
o tome na koji je način hipokampus povezan s drugim dijelovima mozga
tijekom kodiranja, pohranjivanja i pronalaženja informacija te kako se i
kada informacije iz hipokampusa premještaju u druge dijelove mozga.
Prema jednoj pretpostavci informacije se nikad i ne pohranjuju u
hipokampusu, već je uloga hipokampusa u tome da povezuje različite
komponente pamćenja iz drugih područja mozga. Kad je znanje novo, onda
su veze među dijelovima mozga u kojima se nalaze informacije slabe i
povezujuća uloga hipokampusa je velika. Ali kako vrijeme prolazi i veze
između reprezentacija jačaju u drugim dijelovima mozga, tako uloga
hipokampusa slabi, dok se na kraju nismo u mogućnosti dosjetiti tih
informacija potpuno neovisno o aktivnosti hipokampusa. Treba naglasiti
da prema nekim autorima informacije nikad ne postaju u potpunosti
neovisne o hipokampusu. Druga pretpostavka govori o tome da se nove
informacije pohranjuju u hipokampusu, ali se onda na neki način
prebacuju u druga područja. Bontempi, Laurent-Demir, Destrade i Jaffard
u svojem su istraživanju ustanovili da se pri dosjećanju spacijalnih
informacija kratko vrijeme nakon učenja (pet dana) aktivira hipokampus i
stražnja cingularna vijuga, ali dosjećanje istog sadržaja nakon dužeg
vremena (25 dana) aktivira **frontalni režanj** kore velikog mozga i
prednju cingularnu vijugu (ali ne i hipokampus i stražnju cingularnu
vijugu). Očito je da tijekom vremena dolazi do promjena u dijelovima
mozga koji su uključeni u dosjećanje tih informacija. Uz ovu
pretpostavku jedna je od vodećih ideja da se transfer informacija iz
hipokampusa u druga područja mozga događa tijekom spavanja. Konkretno,
misli se na faze spavanja u kojima sanjamo, odnosno takozvane REM faze.
Ustanovljeno je da se isti obrasci aktivnosti u hipokampusu odvijaju
tijekom obavljanja neke radnje u budnom stanju i kasnije tijekom
spavanja.
U ranijim dijelovima teksta naveli smo da se informacije nakon kodiranja
pohranjuju u dugotrajnom pamćenju. Vjeruje se da procesom koji zovemo
konsolidacija, reprezentacije postaju stabilnije i na taj način možda
neovisnije o medijalno temporalnom području. Prema teoriji konsolidacije
procesi pamćenja nastavljaju se i nakon što smo usvojili neku
informaciju. Dokazi u prilog konsolidaciji dolaze i od pacijenata s
retrogradnom amnezijom. Naime, oni se najčešće ne mogu sjetiti određenog
razdoblja prije oštećenja mozga. Kao što smo već rekli, što je oštećenje
veće, to je razdoblje kojeg se ne mogu sjetiti duže. Kod dijela
pacijenata s amnezijom riječ je o desetljećima, pa se mogu sjetiti samo
manjeg broja informacija iz vlastita djetinjstva, dok se u nekim blažim
slučajevima ne mogu sjetiti nekoliko sati ili dana prije nego što je
došlo do oštećenja. Takvi nalazi upućuju na to da se starija sjećanja ne
nalaze u medijalno temporalnom području. Čini se da se u fazi
konsolidacije, vjerojatno uz posredovanje medijalno temporalnog
područja, uspostavljaju direktne veze među centrima u kori velikog mozga
u kojima se nalaze povezane informacije. Zbog toga je moguće da se, u
slučaju oštećenja hipokampusa, osobe koje imaju amneziju ipak mogu
sjetiti takvih informacija. Možda je zaista moguće da je medijalno
temporalno područje neophodno za zadržavanje informacija dok se ne
završi proces konsolidacije, a nakon toga se njegova uloga smanjuje ili
potpuno gubi. Tome u prilog govore i nalazi istraživanja Stuart
Zola-Morgana i Larry Squirea iz 1990. godine u kojem su skupinu majmuna
učili razlikovanju stotine parova objekata. Majmuni su 16 tjedana prije
nego što im je uklonjen hipokampus naučili 20 parova, a zatim su u 12.,
8., 4. i 2. tjednu prije uklanjanja hipokampusa učili preostale parove
objekata, u svakom tjednu po 20. Dva tjedna nakon uklanjanja hipokampusa
provjerilo se koliko su se majmuni sjećali. Pokazalo se da su se dobro
sjećali parova koje su učili 8, 12 i 16 tjedana prije operacije, a
postignuće je bilo jednako kao u kontrolnoj skupini. Međutim, nisu se
sjećali parova koje su učili četiri i dva tjedna prije operacije. Iz
toga se zaključilo da je potrebno nekoliko tjedana da se stvore sjećanja
koja će biti neovisna o hipokampusu. Da je potrebno neko vrijeme da se
pamćenje konsolidira, pokazuju i primjeri osoba kojima se daje
elektrokonvulzivna terapija radi ublažavanja teških depresivnih stanja.
U takvim slučajevima javlja se trajna retrogradna amnezija za događaje
koji su prethodili elektrošoku. Ono što još ne znamo jest koliko vremena
treba za konsolidaciju i o čemu to ovisi. Čini se da u nekim slučajevima
ona traje vrlo kratko, dok u drugim, sudeći po nekim primjerima
amnezija, izuzetno dugo.
	Istraživanja pokazuju da je aktivnost hipokampusa pod utjecajem osobnog
značaja događaja, njegove živosti i intenziteta doživljenih emocija.
Događaji od većeg osobnog značaja, čijih se detalja življe sjećamo i
koji imaju veću emocionalnu važnost za nas, dovode do veće aktivnosti u
tom području mozga. Dio medijalno temporalnog područja koji se također
povezuje s emocionalno obojenim sadržajem jesu amigdaloidne jezgre.
Njihova oštećenja vode do nemogućnosti učenja novih emocionalnih
odgovora. Slučajevi obostranog oštećenja amigdala, iako srećom vrlo
rijetki kod ljudi, pokazuju da takve osobe imaju poteškoće u učenju
reakcija straha. U stanju su reagirati na podražaje koji prirodno
izazivaju reakciju straha (bezuvjetne podražaje), ali ne mogu usvajati
nove uvjetovane reakcije koje nam procesom klasičnog uvjetovanja mogu
omogućiti bolju prilagodbu okolini. Iako nam se čini da strah nije
poželjna emocija, važno je podsjetiti se da nas taj osjećaj može
sačuvati od potencijalno životno opasnih situacija. Još nije potpuno
jasno je li amigdala mjesto gdje se trajno pohranjuje takav tip
informacija ili ona samo posreduje u spremanju emocionalnih reakcija u
druga područja mozga. Interesantna su istraživanja pamćenja emocionalno
obojenih sadržaja kod osoba sa oštećenjem amigdale i bez njega.
Uobičajeno se nalazi da zdrave osobe bolje pamte snažno emocionalno
obojene dijelove priče u odnosu na neutralne. Međutim, osobe s
oštećenjima amigdale ne pokazuju povećanu uzbuđenost tijekom
emocionalnih dijelova priče niti pokazuju tendenciju njihova kasnijeg
boljeg dosjećanja. Takvi nalazi sugeriraju da bi amigdala mogla imati
važnu ulogu u olakšavanju zapamćivanja emocionalno važnih događaja u
deklarativnom pamćenju. I, zaista, istraživanje u kojem se korištenjem
PET tehnike pratila aktivnost mozga tijekom gledanja snažno emocionalno
obojenog filma kod zdrave populacije, pokazalo je da su se osobe koje su
tijekom gledanja filma imale veću aktivnost u području amigdale kasnije
bolje dosjećale detalja filma u odnosu na osobe s manjom aktivnošću u
tom području.

# **Uloga frontalnog režnja kore velikog mozga**

Rezultati dosadašnjih istraživanja ukazuju na važnu ulogu frontalnog
režanja mozga u radnom i dugotrajnom pamćenju. Pritom se čini da
frontalni dio mozga nije sam po sebi toliko važan za kratkotrajno
zadržavanje informacija unutar radnog pamćenja koliko za upravljanje
aktivacijom reprezentacija pamćenja pod utjecajem ciljeva i prethodnog
iskustva. Tako su ventrolateralna područja prefrontalnog dijela (prednji
dio frontalnog režnja) velikog mozga važna za aktivaciju ključnih
sadržaja, dok su dorsolateralna područja prefrontalnog dijela važnija za
međusobne odnose sadržaja koji se u tom trenutku obrađuju u radnom
pamćenju. Istovremeno, prednji dijelovi prefrontalnog područja uključeni
su u odabir pravila prema kojima se određuje koje je sadržaje i odnose
primjereno odabrati. Više je istraživanja potvrdilo da zadržavanje
sadržaja u radnom pamćenju aktivira ventrolateralno prefrontalno
područje, a njegova se oštećenja povezuju s teškoćama u selekciji,
usporedbi i procjeni pri izvođenju zadataka radnog pamćenja.
Manipulacija sadržajima u radnom pamćenju kod zdravih sudionika aktivira
dorsolateralno prefrontalno područje, kao što i oštećenja tog područja
dovode do problema u nadgledanju izvođenja zadataka u radnom pamćenju.
Ispitivanja fonološke petlje iz ranije spomenutog Baddeleyeva modela
radnog pamćenja uz pomoć PET tehnike ukazala su na povećanu aktivaciju
dvaju odvojenih područja mozga. Jedno je područje između parijetalnog i
temporalnog režnja u lijevoj hemisferi koje se očito može povezati s
pamćenjem fonoloških karakteristika sadržaja koji se pamte. Drugo je
područje poznato kao Brocino područje koje je uključeno u produkciju
govora, ali je očito povezano i sa subvokalnim ponavljanjem. Kad je
riječ o istraživanjima vidno-prostornog ekrana, istraživanja su pokazala
aktivaciju više različitih područja, ali sva su bila u desnoj hemisferi.
Kad je riječ o ulozi frontalnog režnja u epizodičkom pamćenju, važno je
podsjetiti se da pacijenti s oštećenjima frontalnog režnja imaju teškoća
u dosjećanju osobnih događaja. Na primjer, ne mogu se prisjetiti od koga
su čuli neku informaciju iako se mogu sjetiti same informacije.
Istraživanja pokazuju da se kod zdravih osoba aktivira više različitih
područja u frontalnom režnju kore velikog mozga pri kodiranju i
pronalaženju u epizodičkom pamćenju. Korištenjem PET i fMRI tehnika
oslikavanja mozga ustanovljeno je da je pri kodiranju epizodičkih
informacija više uključen lijevi nego desni prefrontalni dio kore
velikog mozga, i to specifično donji prefrontalni dio. Obrnuto je pri
pronalaženju kada se više aktivira desni u odnosu na lijevi prefrontalni
dio kore velikog mozga, odnosno njegov prednji prefrontalni dio i
dorsolateralno područje u obje hemisfere. Takva je aktivacija uočena ne
samo u slučajevima kad dolazi do uspješnog dosjećanja već i onda kada
dosjećanje nije uspješno. S druge strane, pronalaženje informacija iz
semantičkog pamćenja pretežno se odvija u lijevoj hemisferi. Aktivacija
različitih područja kore velikog mozga dijelom se koristi i kao dodatan
argument za opravdanost razlikovanja semantičkog od epizodičkog
pamćenja, o čemu je već ranije u tekstu bilo govora.
S frontalnim područjima povezuje se i korištenje strategije elaboracije
pri zapamćivanju. Tako su neka istraživanja uspoređivala aktivnost mozga
tijekom semantičkog, odnosno dubokog procesiranja zadatka i
nesemantičkog procesiranja koje zahtijeva pliću obradu. Podsjetit ćemo
se da smo se s modelom dubine obrade susreli u uvodnom dijelu ovog
poglavlja. Na primjer, procjenjivanje je li riječ apstraktna ili
konkretna, zahtijeva semantičku obradu što je svakako dublja obrada od
procjenjivanja je li riječ napisana velikim ili malim slovom, kako se to
često radi u zadatcima koji uključuju nesemantičku obradu. Prilikom
kasnijeg ispitivanja pamćenja ustanovilo se, očekivano, da je semantičko
procesiranje vodilo boljem dosjećanju. Pritom su snimanja aktivnosti
mozga konzistentno pokazivala da je tijekom semantičkog kodiranja bilo
aktivnije područje lijevog donjeg prefrontalnog dijela kore velikog
mozga u odnosu na nesemantičko kodiranje. Kod takvog tipa kodiranja u
epizodičkom se pamćenju dobiva pojačana aktivnost donje dorsalne
frontalne vijuge i ventralnog prefrontalnog područja. Aktivacija donjeg
frontalnog područja pripisuje se aktivaciji semantičkog koda koji je
najčešće prisutan pri formiranju epizodičkog pamćenja riječi.
Istraživanja nadalje ukazuju na mogućnost da frontalni režanj u nekim
slučajevima potiskuje aktivnost hipokampusa, odnosno inhibira usvajanje
i pronalaženje neželjenih informacija. Anderson i suradnici tražili su
od sudionika da neke parove riječi zapamte, a da neke parove riječi koji
su im prikazani pokušaju namjerno zaboraviti. Istovremeno snimanje mozga
pokazalo je da je hipokampus aktivniji tijekom zapamćivanja nego tijekom
zaboravljanja parova riječi. Ono što je bilo iznenađujuće jest da su
neki dijelovi prefrontalnog dijela kore velikog mozga bili aktivniji
tijekom izvršavanja zadatka zaboravljanja nego tijekom zapamćivanja. Što
je aktivnost prefrontalnog dijela bila veća, to je rasla vjerojatnost da
će sudionik zaboraviti tu riječ.
Navedeni nalazi sugeriraju da frontalna i medijalno temporalna područja
mozga rade zajedno kako bi potaknula kodiranje događaja u pamćenju.
Pritom su aktivne ponešto drukčije regije u ovisnosti o tome o kakvim se
vrstama informacija radi, verbalnim ili neverbalnim. Verbalne se
informacije bolje pamte kada se semantičke i fonološke karakteristike
procesiraju putem lijevog prefrontalnog dijela kore velikog mozga.
Neverbalne se informacije bolje pamte kada su vidne i prostorne
karakteristike doživljaja procesirane preko desnog prefrontalnog dijela
kore velikog mozga. Ventrolateralna i dorsolateralna područja
prefrontalnog dijela kore velikog mozga mogla bi služiti za usmjeravanje
pažnje i organizaciju navedenih karakteristika u radnom pamćenju, a
zatim se te informacije dalje prosljeđuju u obostrana medijalna
temporalna područja. Frontalni režanj kore velikog mozga, kao što je već
rečeno, smatra se važnim za odabir znakova za dosjećanje koji bi trebali
potaknuti pamćenje, kao i za evaluaciju i nadgledanje pri kasnijem
pretraživanju.
Interesantna su istraživanja koja daju direktne dokaze o povezanosti
aktivacije frontalnog i medijalno temporalnog područja tijekom kodiranja
i kasnijeg dosjećanja kodiranog sadržaja. U ranijim istraživanjima
obično se varirala priroda zadatka kodiranja kako bi se manipuliralo
kasnijom razinom zapamćenosti. Razvoj suvremenih tehnika oslikavanja
mozga, kao što je funkcionalna magnetska rezonanca, pružio je mogućnost
da sudionici imaju isti zadatak kodiranja tijekom svih faza učenja. Na
taj su način istraživači mogli razvrstati pokušaje kodiranja s obzirom
na to jesu li se sudionici poslije mogli sjetiti prikazanih riječi ili
ne. U jednom primjeru takvog istraživanja sudionici su prilikom prvog
prikazivanja riječi trebali odrediti radi li se o apstraktnim ili
konkretnim riječima. Dvadeset minuta nakon toga ponovno im je bio
prikazan dio istih riječi, ali je među njima bilo i onih kojih u prvom
prikazivanju nije bilo. Trebali su prepoznati radi li se o novim
riječima (koje nisu bile prikazane) ili starim (koje su bile prikazane).
Rezultati su pokazali značajniju aktivaciju lijevog prefrontalnog i
lijevog temporalnog područja kad su se sudionici ispravno sjetili riječi
u odnosu na situacije u kojima ih se nisu mogli sjetiti. Konkretno,
sudionici su se bolje dosjećali onih riječi kod kojih je tijekom njihova
kodiranja bila prisutna veća aktivacija prednjeg i ventralnog, kao i
stražnjeg i dorsalnog dijela lijeve donje frontalne vijuge, lijevog
frontalnog operkuluma, lijevog parahipokampalnog područja i područja
fuziformne vijuge. Kako su sudionici procjenjivali i svoju sigurnost u
odgovore, ustanovljeno je da je kod sigurnijih odgovora bila veća
aktivnost parahipokampalnog i prefrontalnog dijela kore velikog mozga u
odnosu na odgovore za čiju su točnost sudionici bili manje sigurni.
Takvi rezultati sugeriraju da je za kasnije uspješno dosjećanje
verbalnih informacija važno da se tijekom zapamćivanja, odnosno
kodiranja tih informacija aktiviraju lijevo frontalno i lijevo
parahipokampalno područje mozga.
Slični su rezultati dobiveni u istraživanjima neverbalnog kodiranja.
Sudionici su procjenjivali pripadaju li neke slike unutarnjem ili
vanjskom prostoru. Nakon 30 minuta od sudionika se u testu prepoznavanja
tražilo da odrede jesu li prikazane slike stare ili nove. Također se
tražilo da procijene sjećaju li se slika zaista ili im se one samo čine
poznate. Pronađeno je da je aktivnost hipokampalnog područja u obje
hemisfere kao i u stražnjem dijelu desne donje frontalne vijuge
prediktivna za kasnije dosjećanje ili zaboravljanje. Aktivnost je bila
veća za slike kojih su se sjećali u odnosu na one koje su im samo bile
poznate ili za one koje su u potpunosti zaboravili.
Posljednjih godina raste broj istraživanja koja se bave ispitivanjem
aktivacije pojedinih dijelova mozga pri prisjećanju prošlosti i
zamišljanju budućnosti. Čini se da se pri prisjećanju prošlosti i
zamišljanju budućnosti aktiviraju gotovo ista područja u mozgu. Najčešće
se radi o medijalnom prefrontalnom dijelu, medijalnom parijetalnom
dijelu kore velikog mozga uključujući retrosplenijalni i prekunealni
korteks i medijalno temporalnom području zajedno s hipokampusom.
Szpunar, Watson i McDermott tražili su od sudionika da se sjete nekog
specifičnog događaja iz prošlosti, zamisle neki specifičan događaj u
budućnosti ili da zamisle specifičan događaj koji uključuje jednu
poznatu ličnost. Našli su preklapanje u aktivnostima frontopolarnog
područja i medijalno temporalnog područja u obje hemisfere za prošla
sjećanja i zamišljanje budućnosti. To sugerira da postoji ista neuronska
osnova za konstrukciju događaja u prošlosti i zamišljanje u budućnosti.
U prilog tome govore i nalazi pacijenata s amnezijom koji se nisu u
stanju prisjetiti osobnih događaja iz prošlosti ili nisu u stanju
zamisliti vlastitu budućnost iako se mogu sjetiti i zamišljati budućnost
kad se ne radi o osobnim informacijama. Na primjer pacijent D. B. imao
je oštećenje dijela mozga koje je nastalo zbog nedostatka kisika tijekom
zastoja rada srca. Kao što je to čest slučaj kod amnezija, kod njega su
se pojavile teškoće s epizodičkim pamćenjem uz očuvano semantičko
pamćenje. On se nije bio u stanju prisjetiti ničega iz vlastite
prošlosti niti zamišljati svoju budućnost iako je bio u stanju iznositi
općenite činjenice o prošlosti ili predviđati što će se općenito
dogoditi u budućnosti. Ipak postoje i neka područja koja su aktivnija
pri zamišljanju budućih situacija u odnosu na prošle. To su premotorički
dio mozga u obje hemisfere i lijevi prekunealni korteks. Pretpostavlja
se da je to zbog toga što se kod budućih događaja radi o nečem novom
i/ili nečem što zahtjeva dodatnu obradu detalja kako bi događaj bio
smislen. Prema tome čini se da bi hipokampus mogao imati ključnu ulogu i
za rekombiniranje detalja iz prethodnih iskustava kako bi
stvorili/zamislili koherentnu novu konstrukciju za budućnost.
Zanimljivo je spomenuti da je, kao kod prisjećanja prošlosti i
zamišljanja budućnosti, uočena aktivacija sličnih područja mozga
prilikom točnog i lažnog sjećanja. Naime, epizodičko pamćenje smatra se
više konstruktivističkim nego reprodukcijskim procesom i stoga je sklono
raznim iskrivljenjima. To znači da se upamćenost nekog događaja može
znatno razlikovati od objektivnog događaja. Kažemo da se radi o tzv.
„lažnom sjećanju" kad se praznine u sjećanju na neki događaj popune
izmišljenim podatcima. U tom slučaju ne radi se o namjernom laganju, već
je osoba zaista uvjerena da se nešto dogodilo upravo onako kako se ona
toga sjeća. U istraživanjima lažnog pamćenja često se koristi DRM
paradigma (*Deese-Roediger-McDermott* paradigma) pri čemu se sudionicima
prezentira popis riječi od kojih su sve povezane jednom ciljnom riječju,
ali koja sama nije prezentirana. U kasnijem testu prepoznavanja
sudionici trebaju prepoznati radi li se o riječi koja je ranije bila
prikazana ili nije. Rezultati istraživanja pokazuju sklonost određenog
broja sudionika k prepoznavanju ciljne riječi iako ona u ispitivanju
nije bila prikazana. Snimanje mozga pri izvođenju takvih zadataka
pokazuje da su aktivirana slična područja medijalno temporalnog režnja
tijekom pravog i lažnog sjećanja. U jednoj od varijanti takvog tipa
istraživanja od sudionika se tražilo da prepoznaju jesu li određeni
likovi bili prikazani, jesu li samo bili slični ili su bili potpuno
drukčiji od onih prezentiranih u prvoj fazi ispitivanja. Ono što su
dobili jest slična razina aktivnosti u medijalno temporalnom
području/hipokampusu, nekim područjima prefrontalnog dijela kore velikog
mozga, medijalnom i donjem dijelu parijetalnog režnja i ventralno
temporalno okcipitalnom režnju tijekom točnih i netočnih odgovora. Ti
nalazi ukazuju na iste neuronske procese točnog i lažnog prepoznavanja.
Ipak, nalazi istraživanja pokazuju da se točno i lažno sjećanje može
razlikovati prema aktivnosti u nekim područjima mozga. Naime, točni
doživljaji imaju više senzornih i perceptivnih detalja. Tako snimanja
mozga prilikom točnog dosjećanja pokazuju veću aktivaciju u vidnom
području u odnosu na lažna sjećanja.

# **Uloga drugih područja mozga u pamćenju**

Određenu ulogu za epizodičko i semantičko pamćenje imaju i neki drugi
dijelovi mozga. **Diencefalon** uključuje strukture kao što su mamilarna
tjelešca i mediodorsalna jezgra talamusa, a **bazalni prednji mozak** je
grupa struktura na bazi prednjeg mozga (vidjeti Sliku 6.1.). Njihova
oštećenja kao i oštećenje forniksa kojim su oni povezani s hipokampusom,
rezultira anterogradnom amnezijom. Jedna od pretpostavki govori o tome
da je diencefalon na neki način odgovoran za povezanost frontalnog
dijela kore velikog mozga i hipokampusa tijekom usvajanja i
konsolidacije pamćenja te da njegovo oštećenje dovodi do amnezije. Često
se spominje važnost mamilarnih tjelešaca i prednjih talamičkih jezgara,
ali neki slučajevi amnezije ukazuju i na ulogu retrosplenijalnog dijela
kore velikog mozga unutar cingularnog područja, laterodorsalne talamičke
jezgre i jezgara u bazalnom prednjem mozgu. Talamičke jezgre i
retrosplenijalno područje zajedno s hipokampusom imaju određenu ulogu u
prostornom procesiranju. Također, lezije mamilarnih tjelešaca
onemogućavaju iste prostorne zadatke koji su osjetljivi i na oštećenja
hipokampusa, a potvrđeno je da su mamilarna tjelešca neophodna za
normalno dosjećanje epizodičkih informacija. Forniks je važan za
epizodičko pamćenje u zdravoj populaciji. Njegovo oštećenje dovodi do
odvajanja hipokampusa od medijalnog diencefalona i prednjeg bazalnog
mozga, što se povezuje s ranije spomenutom amnezijom. Kad se u okolini
događa nešto što je potrebno zapamtiti, pretpostavlja se da bazalni
prednji mozak daje signal hipokampusu da obrati pažnju na to što je
potrebno procesirati. Zbog toga oštećenja bazalnog prednjeg mozga,
unatoč neoštećenom hipokampusu, vode amneziji. Naime, hipokampus bez
njegovih uputa ne može efikasno funkcionirati, odnosno odrediti kad
treba spremiti nove informacije.
I za kraj, moramo ipak barem kratko spomenuti dva dijela središnjeg
žičanog sustava koji se često povezuju s nedeklarativnim pamćenjem.
Kratko, ne zato što se o tome ne bi imalo što reći, nego upravo
suprotno, spoznaje iz tog područja prelaze obim ovog rada. Riječ je o
malom mozgu koji, osim što ima važnu ulogu u koordinaciji pokreta,
sudjeluje u pamćenju vještina. Drugi su dio bazalni gangliji koji su
važni za planiranje i izvođenje pokreta te imaju nezaobilaznu ulogu u
učenju vještina, ne samo motoričkih nego i kognitivnih.
Zaključno možemo reći da je biološka osnova pamćenja vrlo složena. Iako
su tehnike oslikavanja mozga značajno pridonijele boljem razumijevanju
procesa pamćenja i donijele nove spoznaje o uključenosti pojedinih
dijelova mozga koji se nalaze u osnovi tih procesa, očito je put do
konačnih odgovora još prilično dug. Ipak, očekujemo da će rezultati
budućih istraživanja dovesti do boljeg razumijevanja načina na koje
možemo potaknuti aktivaciju određenih područja kore velikog mozga kako
bi se osiguralo uspješnije kodiranje i dosjećanje informacija.







# **Zaključci**

1\. Pamćenje je mogućnost usvajanja, zadržavanja i korištenja
informacija. Spoznaja o važnosti pamćenja u svakodnevnom funkcioniranju
još je davno potaknula interes istraživača za njegovo proučavanje. O
mozgovnim područjima uključenim u procese pamćenja doznajemo i iz većeg
broja studija slučajeva s različitim amnezijama koje su nastale uslijed
oštećenja mozga. Retrogradna amnezija odnosi se na nemogućnost
prisjećanja događaja iz prošlosti, dok se pod anterogradnom amnezijom
podrazumjeva nemogućnost stvaranja novog dugotrajnog pamćenja. U
literaturi je najpoznatiji pacijent H. M. s anterogradnom amnezijom
kojem su operativnim putem uklonjeni dijelovi medijalno temporalnog
režnja.
2\. Dugoročno pamćenje dijeli se na deklarativno i nedeklarativno
pamćenje. Deklarativno ili eksplicitno pamćenje odnosi se na pamćenje
različitih činjenica i događaja o kojima se može svjesno izvijestiti.
Nedeklarativno ili implicitno pamćenje jest pamćenje o tome kako nešto
učiniti i izvesti. Deklarativno pamćenje dijeli se na epizodičko i
semantičko pamćenje. Epizodičko pamćenje odnosi se na pamćenje događaja
i njihovih vremenskih i prostornih odnosa. Semantičko pamćenje uključuje
sve vrste općeg znanja, bilo da je riječ o riječima bilo konceptima,
činjenicama ili vjerovanjima.
3\. Model triju skladišta pamćenja autora Atkinsona i Shiffrina jedan je
od najpoznatijih modela pamćenja koji razlikuje senzorno, kratkoročno i
dugoročno pamćenje. Model radnog pamćenja autora Baddeleya i Hitcha
pretpostavlja jedan glavni kontrolni sustav i više pomoćnih podsustava.
Jedan od njih je fonološka petlja koja je odgovorna za zadržavanje
informacija koje se primaju verbalnim putem. Drugi je pomoćni sustav
radnog pamćenja prema tom modelu vidno-prostorni ekran, važan za
orijentaciju u prostoru. Glavni kontrolni sustav autori nazivaju
središnjim izvršiteljem, a odgovoran je za kontrolu pažnje u radnom
pamćenju. U revidiranom modelu Baddley je dodao još jedan dio, epizodni
ekran, pod kojim se podrazumijeva sustav ograničenog kapaciteta koji
služi za integraciju i kratkoročnu pohranu informacija iz pomoćnih
sustava i dugoročnog pamćenja, a oslanja se na kapacitet središnjeg
izvršitelja. Treći opisani model dubine obrade autora Craika i Lockharta
pretpostavlja da vjerojatnost zadržavanja informacije ovisi o tome do
koje je dubine obrađena pri kodiranju. Dublja razina obrade povezana je
s većom vjerojatnošću dosjećanja.
4\. Dijelovi mozga koji sudjeluju u deklarativnom pamćenju su medijalno
temporalna područja, frontalni režanj te područja diencephalona i
bazalnog prednjeg mozga. Od dijelova medijalno temporalnog režnja
najviše je proučavana uloga hipokampusa koji sudjeluje u spacijalnom
pamćenju, konsolidaciji i stvaranju novog pamćenja te povezivanju
pojedinačnih dijelova informacije u jednu smislenu reprezentaciju.
Zajedno s hipokampusom entorinalni korteks sudjeluje u spacijalnom
pamćenju i učenju te procesiranju kontekstualnih informacija.
Amigdaloidne jezgre sudjeluju u pamćenju emocionalnih aspekata događaja.
Frontalni režanj ostvaruje važnu ulogu u radnom i dugotrajnom pamćenju.
Taj dio kore velikog mozga upravlja aktivacijom i inhibicijom
reprezentacija pamćenja pod utjecajem ciljeva i prethodnog iskustva.
Oštećenja dijelova diencephalona, koja uključuju mamilarna tjelešaca i
mediodorsalnu jezgru talamusa te oštećenja bazalnog prednjeg mozga,
dovode do anterogradne amnezije, što potvrđuje ulogu tih dijelova mozga
u deklarativnom pamćenju.
5\. Mamilarna tjelešca i mediodorsalna jezgra talamusa smatraju se
ključnim za povezanost frontalnog režnja i hipokampusa tijekom usvajanja
i konsolidacije pamćenja. Smatra se da bazalni prednji mozak
„signalizira" hipokampusu da obrati pažnju na informacije iz okoline
koje je potrebno procesirati.

# **Testirajte se**

1.  Koje su sličnosti, a koje razlike između prikazanih modela pamćenja?
    Isključuju li se ti modeli međusobno ili se nadopunjavaju?
    Obrazložite svoj odgovor.
2.  Razmislite o onome što ste pročitali o funkcionalnoj magnetskoj
    rezonanciji (fMRI) i rezultatima istraživanja o biološkoj osnovi
    pamćenja koji su dobiveni korištenjem te tehnike. Kako biste opisali
    prednosti, a kako nedostatke te tehnike u odnosu na neke druge
    tehnike koje se koriste u takvim istraživanjima?
3.  Navedite neke od poteškoća s pamćenjem koje imaju osobe s amnezijom.
    Opišite dva primjera iz stvarnog života. Što vam se čini da su im
    bile najveće prepreke za funkcioniranje u svakodnevnom životu?
4.  Aktivira li pamćenje verbalnih i neverbalnih sadržaja ista područja
    mozga? Što pokazuju istraživanja o tome koja su područja mozga
    aktivna pri izvršavanju zadataka semantičkog u odnosu na zadatke
    epizodičkog pamćenja? Aktiviraju li se ista ili različita područja
    pri kodiranju i pri pronalaženju informacija? Možete li izvesti neki
    zajednički zaključak na temelju svojih odgovora na ova pitanja i
    kako bi on glasio?
5.  Pohranjuju li se informacije koje pamtimo na jednom mjestu u mozgu?
    Kakva je uloga hipokampusa i frontalnog režnja u tome? Objasnite
    svoj odgovor i potkrijepite ga argumentima.
6.  Da vas netko upita može li se korištenjem tehnika oslikavanja mozga
    prepoznati govori li netko istinu, što biste mu odgovorili?
    Pojasnite svoj odgovor.

# **Preporučena dodatna literatura**

Baddeley, A., Eysenck, M. W. i Anderson, M. C. (2010). *Memory*. New
York: Psychology Press.

Byrne, J. H. (Ed.). (2009). *Concise learning and memory: the editor's
selection*. London: Elsevier.

Gluck, M. A., Mercado, E. i Myers, C. E. (2008). *Learning and memory.
From brain to behavior*. New York: Worth Publishers.

Lieberman, D. A. (2012). *Human learning and memory*. Cambridge:
University Press.

Zarevski, P. (2007). *Psihologija pamćenja i učenja*. Jastrebarsko:
Naklada Slap.

# **Važni pojmovi**

**Amigdala** Skupina jezgara koje čine glavni dio limbičkog sustava. Ima
važnu ulogu u regulaciji emocionalnih i motivacijskih stanja, posebice u
prepoznavanju, kondicioniranju i izražavanju emocije straha. Kada je
riječ o pamćenju, njezina je ključna uloga u pamćenju emocionalnih
aspekata događaja.

**Anterogradna amnezija** Vrsta amnezije pri kojoj je onemogućeno
stvaranje novog dugotrajnog pamćenja.

**Bazalni prednji mozak** Dijelovi velikog mozga locirani na bazi
prednjeg mozga. Kada je riječ o pamćenju, smatra se da daju signal
hipokampusu da obrati pažnju na informacije iz okoline koje je potrebno
procesirati.

**Frontalni režanj mozga** Režanj kore velikog mozga koji, kada je riječ
o pamćenju, upravlja aktivacijom i inhibicijom reprezentacija pamćenja
pod utjecajem ciljeva i prethodnog iskustva.

O drugim funkcijama frontalnog režnja vidjeti važne pojmove prvog
poglavlja.

**Deklarativno pamćenje** Vrsta dugoročnog pamćenja koja uključuje
pamćenje različitih činjenica i događaja o kojima možemo svjesno
izvijestiti.

**Diencefalon** Dio velikog mozga koji uključuje strukture kao što su
mamilarna tjelešca i mediodorsalna jezgra talamusa koje se smatraju
odgovornim za povezanost frontalnog režnja mozga i hipokampusa tijekom
usvajanja i konsolidacije pamćenja.

**Entorinalni dio mozga** Dio velikog mozga koji zajedno s hipokampusom
sudjeluje u spacijalnom učenju i pamćenju te procesiranju kontekstualnih
informacija.

**Epizodičko pamćenje** Vrsta nedeklarativnog pamćenja koja se odnosi na
pamćenje događaja i njihovih vremenskih i prostornih odnosa.

**Hipokampus** Dio velikog mozga koji pripada limbičkom sustavu, a
nalazi se u medijalno temporalnom području mozga. Važan je za stvaranje
novog pamćenja i integraciju pojedinačnih dijelova informacije u jednu
smislenu reprezentaciju.

***Kodiranje* ** Proces kojim se informacije iz okoline preoblikuju na
način da čine smislenu cjelinu za onog tko informaciju pohranjuje.

**Medijalno temporalno područje** Dio velikog mozga koji se nalazi u
središnjem dijelu temporalnog režnja, a uključuje hipokampus, amigdalu,
entorinalni, peririnalni i parahipokampalni dio mozga. Cjelokupno
područje ima važnu ulogu u pamćenju.

**Nedeklarativno pamćenje** Vrsta dugotrajnog pamćenja koja se odnosi na
informacije o tome kako nešto učiniti.

**Pamćenje** Mogućnost usvajanja, zadržavanja i korištenja informacija.

**Retrogradna amnezija** Vrsta amnezije koja se odnosi na nemogućnost
dosjećanja događaja prije oštećenja mozga.

**Semantičko pamćenje** Vrsta nedeklarativnog pamćenja koja uključuje
sve vrste općeg znanja, bilo da je riječ o riječima bilo o konceptima,
činjenicama ili vjerovanjima.

# **Literatura**

Addis, D. R., & Schacter, D. L. (2008). Constructive episodic
simulation: temporal distance and detail of past and future events
modulate hippocampal engagement. *Hippocampus*, *18*, 227-237.

Addis, D. R., Cheng, T., Roberts, R .P., & Schacter, D.L. (2011).
Hippocampal contributions to the episodic simulation of speciﬁc and
general future events. *Hippocampus*, *21*, 1045-1052.

[Addis D.
R](https://www.ncbi.nlm.nih.gov/pubmed/?term=Addis%20DR%5BAuthor%5D&cauthor=true&cauthor_uid=15318333)., [Moscovitch,
M](https://www.ncbi.nlm.nih.gov/pubmed/?term=Moscovitch%20M%5BAuthor%5D&cauthor=true&cauthor_uid=15318333)., [Crawley,
A.
P](https://www.ncbi.nlm.nih.gov/pubmed/?term=Crawley%20AP%5BAuthor%5D&cauthor=true&cauthor_uid=15318333).
i [McAndrews, M.
P](https://www.ncbi.nlm.nih.gov/pubmed/?term=McAndrews%20MP%5BAuthor%5D&cauthor=true&cauthor_uid=15318333).
(2004). **Recollective qualities modulate hippocampal activation during
autobiographical memory retrieval. *Hippocampus*, *14*(6), 752-762.**

Aggleton, J. P. (2014). Looking beyond the hippocampus: old and new
neurological targets for understanding memory disorders. *Proceedings of
the Royal Society B*, 281(1786), 1-9.

**Anderson, M. C., Ochsner, K. N., Cooper, J. Robertson, E., Gabrieli,
S. W., Glover, G. H., & Gabrieli, J. D. (2004). Neural systems
underlying the suppression of unwanted memories. *Science,*
303,232-235.**

Atkinson, R. C., & Shiffrin, R. M. (1968). Human memory: A proposed
system and its control processes. In K. W. Spence, & J. T. Spence
(Eds.), *The psychology of learning and motivation: Advances in research
and theory*, 2, (pp. 89- 195). New York: Academic Press.

Baddeley, A. (2010). Episodic memory: Organizing and remembering. In A.
Baddeley, M. W. Eysenck, & M. C. Anderson (Eds.), *Memory* (pp. 93-112).
New York: Psychology Press.

Backus, A. R., Bosch, S. E., Ekman, M., Grabovetsky, A. V., & Doeller,
C.F. (2016). Mnemonic convergence in the human hippocampus. *Nature
Communications*, *7*, 1-9.

Bontempi, B., Laurent-Demir, C., Destrade, C., & Jaffard, R. (1999).
Time dependent reoganization of brain circuitry underlying long-term
memory storage. *Nature,* *400*, 671 -674.

Brewer, J. B., Zhao, Z., Desmond, J. E., Glover, G. H., & Gabrieli, J.
D. E. (1998). Making memories: brain activity that predicts how well
visual experience will be remembered. *Science*, *281*, 1185-1187.

Buckner, R., & Wheeler M.E. (2001). The cognitive neuroscience of
remembering. *Nature Reviews Neuroscience,* *2*, 624-634.

Buckner, R. L., Logan, J., Donaldson, D. I., & Wheeler, M. E. (2000).
Cognitive neuroscience of episodic memory encoding. *Acta Psychologica*,
*105*, 127-139.

Buckner, R. L., Koutstaal, W., Schacter, D. L., Dale, A. M., Rotte, M.,
& Rosen, B. R. (1998). Functional anatomic study of episodic memory
retrieval. II. Selective averaging of event-related fMRI trials to test
the retrieval success hypothesis. *Neuroimage*, *7*, 163-175.

Burwell, R. D., & Agster, K. L. (2009). Anatomy of the hippocampus and
the declarative memory system. In J. H. Byrne (Ed.), *Concise learning
and memory: the editor's selection* (pp. 189-208). London: Elsevier.

Cabeza, R., Rao, S. M., Wagner, A. D., Mayer, A. R. i Schacter, D. L.
(2001). Can medial temporal lobe regions distinguish true from false? An
event-related functional MRI study of veridical and illusory recognition
memory. *Proceedings of the National Academy of Sciences of the United
States of America, 98*, 4805-4810.

Clayton, N. S., & Dickinson, A. (1999). Scrub jays (Aphelocoma
coerulescens) remember the relative time of caching as well as the
location and content of their caches. *Journal of Comparative
Psychology*, *113*, 403-416.

Dobbins, I. G., Foley, H., Schacter, D. L., & Wagner, A. D. (2002).
Executive control during episodic retrieval: multiple prefrontal
processes subserve source memory. *Neuron*, *35*(5), 989-996.

Dudai, Y. (2004). The neurobiology of consolidations, or, how stable is
the engram? *Annual Review of Psychology*, *55*, 51-86.

Eichenbaum, H. (2012). What H. M. taught us. *Journal of Cognitive
Neuroscience*, *25, 1*, 14-21.

Fletcher, P. C., & Henson, R. N. A. (2001). Frontal lobes and human
memory. Insights from functional neuroimaging. *Brain*, *124*, 849-881.

Gluck, M. A., Mercado, E. i Myers, C. E. (2008). *Learning and memory.
From brain to behavior*. New York: Worth Publishers.

Lieberman, D. A. (2012). *Human learning and memory*. Cambridge:
University press.

Lipton, P. A., & Eichenbaum, H. (2008). Complementary roles of
hippocampus and medial entorhinal cortex in episodic memory. *Neural
Plasticity*, 2008, 1-8.

Pilly, P. K., & Grossberg, S. (2012). How do spatial learning and memory
occur in the brain? Coordinated learning of entorhinal grid cells and
hippocampal place cells. *Journal of Cognitive Neuroscience, 24*(5),
1031-1054.

Rajah, M. N., & D'Esposito, M. (2005). Region-speciﬁc changes in
prefrontal function with age: a review of PET and fMRI studies on
working and episodic memory. *Brain*, *128*, 1964-1983.

Ranganath, C., & Blumenfeld, R. S. (2009). Prefrontal cortex and memory.
U J. H. Byrne (Ed.), *Concise learning and memory: the editor's
selection* (str. 169-188). London: Elsevier.

Rugg, M. D. i Wilding, E. L. (2000). Retrieval processing and episodic
memory. *Trends in Cognitive Science, 4*, 108-115.

Schacter, D. L., & Addis, D. R. (2007). The cognitive neuroscience of
constructive memory: remembering the past and imagining the future.
*Philosophical Transactions of the Royal Society B*, 362, 773-786.

Schacter, D. L., Harbluck, J. L., & McLachlan, D. R. (1984). Retrieval
without recollection: an experimental analysis of source amnesia.
*Journal of Verbal Learning and Verbal Behavior*, *23*, 593-611.

Schacter, D. L., Alpert, N. M., Savage, C. R., & Rauch, S.L. (1996).
Conscious recollection and the human hippocampal formation: evidence
from positron emission tomography. *Proceedings of the National Academy
of Sciences of the United States of America,* *93*, 321-325.

Slotnick, S. D., & Schacter, D. L. (2004). The nature of memory related
activity in early visual areas. *Neuropsychologia*, *44*, 2874-2886.

Smith, E., Nolen-Hoeksema, S., Fredrickson, B. L., Loftus, G. R., Bem,
D. J., & Maren, S. (2007). *Atkinson/ Hilgard Uvod u psihologiju*.
Jastrebarsko: Naklada Slap.

Sternberg, R. J. (2005). *Kognitivna psihologija.* Jastrebarsko: Naklada
Slap.

Sternberg, S. (1966). High-speed memory scanning in human memory.
*Science*, *153*,652-654.

Squire, L. R. (1992). Declarative and nondeclarative memory: multiple
brain systems supporting learning and memory. *Journal of Cognitive
Neuroscience*, 4(3), 232-243.

Szpunar, K. K., Watson, J. M., & McDermott, K.B. (2007). Neural
substrates of envisioning the future. *Proceedings of the National
Academy of Sciences of the United States of America*, 104, 642-647.

Szpunar, K. K., & McDermott, K. B. (2009). Episodic memory: an evolving
concept. In J. H. Byrne (Ed.), *Concise learning and memory: the
editor's selection* (pp. 129-148). London: Elsevier.

Šimić, G. (2006) Neuroanatomija ponašanja. In D. Kocijan Hercigonja
(Ed.), *Biološke osnove i terapija ponašanja* (pp. 5-44)*.* Zagreb:
Školska knjiga.

Tulving E. (1972). Episodic and semantic memory. In E. Tulving, & W.
Donaldson (Eds.), *Organization of Memory* (pp. 381-403)*.* New York:
Academic Press.

Tulving E. (2002). Episodic memory: from mind to brain. *Annual Review
of Psychology*, *53*, 1-25.

Wagner, A.D. (2002). Cognitive control and episodic memory. In L. R.
Squire, & D. L. Schacter (Eds.), *Neuropsychology of memory* (pp.
174-192). New York: Guilford Press.

Wagner, A. D., Kautstaal, W. i Schacter, D. L. (1999). When encoding
yields remembering: insights from event-related neuroimaging.
*Philosophical Transactions of the Royal Society B*, *354*(1387),
1307-1324.

Wagner, A. D., Desmond, J. E., Glover, G., & Gabrieli, J. D. E. (1998).
Prefrontal cortex and recognition memory: FMRI evidence for
context-dependent retrieval processes. *Brain,* *121*, 1985-2002.

Wagner, A. D., Poldrack, R. A., Eldridge, L. L., Desmond, J. E., Glover,
G., & Gabrieli, J. D. E. (1998). Material-speciﬁc lateralization of
prefrontal activation during episodic encoding and retrieval.
*Neuroreport*, *9*, 3711-3717.

Wilson, B. A., Baddeley, A. D. i Kapur, N. (1995). Dense amnesiain a
professional musician following Herpes simplex virus encephalitis.
*Journal of Clinical and Experimental Neuropsychology, 17*, 668-681.

Yancey, S. W. i Phelps, E. A. (2001). Functional Neuroimaging and
episodic memory: A erspective. *Journal of Clinical and Experimental
Neuropsychology*, *23*, *1*, 32-48.

Yee, E., Chrysikou, E. G. i Thompson-Schill, S. L. (2013). Semantic
memory. In **K. N. Ochsner, &** **S. Kosslyn** (Eds.), [*The Oxford
Handbook of Cognitive Neuroscience* 1 (pp.
353-374).](http://www.oxfordhandbooks.com/view/10.1093/oxfordhb/9780199988693.001.0001/oxfordhb-9780199988693)
New York: Oxford University Press.

Zarevski, P. (2007). *Psihologija pamćenja i učenja*. Jastrebarsko:
Naklada Slap.

Zola-Morgan S. M. i Squire, L. R. (1990). The primate hippocampal
formation: Evidence for a time-limited role in memory storage.
*Science*, *250*, 288-290.

![C:\\Users\\Pavle\\Desktop\\Ilustracije\\6.1.jpg](media/image1.jpeg){width="6.3in"
height="4.202050524934383in"}

Slika 6.1. Područja mozga važna za pamćenje

\[stranica namjerno ostavljena prazna\]


# 9. POGLAVLJE

# MOZAK U LJUBAVI I SEKSU

Marina Nekić

U ovom poglavlju naučit ćemo:

- o mozgovnim procesima, hormonima i neuroprijenosnicima koji su uključeni u različite aspekte ljudske seksualnosti
- o stadijima romantične ljubavi koji uključuju: stadij požude i privlačnosti, stadij zaljubljenosti, stadij privrženosti
- o neuronskim i kemijskim procesima koji se događaju nakon prekida ljubavnog odnosa


Da se o mozgu u ljubavi i seksu ne bave samo znanstvenici, možete provjeriti na MTV-u ili na YouTubeu slušajući pjesme poput *Love on the Brain* koju pjeva Rihanna.

> No matter what I do,
> I'm no good without you,
> And I can't get enough,
> Must be love on the brain.

U popularnim tekstovima može se naići na poznati klišej da je mozak naš najveći i najvažniji organ za ljubav i seks. Neuroznanstvenim istraživanjima otkriveni su brojni procesi koji su uključeni u razne aspekte ljudske seksualnosti i doživljaja zaljubljenosti. U ovom ćemo poglavlju iznijeti neke zanimljive znanstvene činjenice o mozgu kada je zaljubljen, kada voli, kada je u seksualnom zanosu i kada je u prekidu ljubavnog odnosa.

## Kemija u mozgu

Cijela ljudska povijest prožeta je opisima ljubavi i ljubavnih parova, od Romea i Julije, kraljice Viktorije i princa Alberta, pa sve do Johnnyja Casha i June Carter. U istraživanju koje je provedeno u 166 različitih kultura antropolozi su pronašli dokaze o postojanju romantične ljubavi u 147 kultura, što je gotovo 90 posto. Od Europe pa do Australije ljudi pjevaju ljubavne pjesme, prepričavaju mitove i legende o romantičnoj ljubavi. Najpoznatija ljubavna pjesma, starozavjetna *Pjesma nad pjesmama*, ima jedan stih koji tako zorno opisuje zaljubljenost: *Poljubi me poljupcem usta svojih, ljubav je tvoja slađa od vina*.

Svi se manje ili više možemo složiti s tim stihom i vjerojatno isto tako možemo pretpostaviti da je većina barem jednom u životu bila zaljubljena. Poznato nam je kako je to kada ne možemo prestati misliti o osobi koja nam se sviđa ili kada nam se obrazi zarumene kada smo u istoj prostoriji s objektom naše zaljubljenosti i obožavanja.

Jedna od najpoznatijih znanstvenica koja se bavi anatomijom ljubavi, biološka je antropologinja Helen Fisher, koja u nekoliko knjiga i predavanja na *TED Talksu* objašnjava što se događa s našim mozgom kada smo zaljubljeni i kada volimo. Nizom istraživanja u kojima su korišteni sofisticirani uređaji za snimanje funkcija mozga, Fisher je otkrila da se mozak pobudi kada se osobi koja je zaljubljena pokaže slika voljene osobe. Stoga ne čudi da zaljubljeni par može razgovarati ili se dopisivati cijelu noć, da se pišu pjesme, mijenja posao i životne navike, putuje na drugi kraj svijeta zbog ljubavi.

Ta količina energije i izdržljivosti koju donosi zaljubljenost povezana je s kemijskom simfonijom koja se događa u mozgu. Za tu euforiju prvenstveno su zaduženi neuroprijenosnici. Općenito, funkcija neuroprijenosnika u mozgu jest omogućavanje komunikacije među neuronima. Svaki neuroprijenosnik ima svoju posebnu funkciju, a neki od njih, primjerice **noradrenalin**, **dopamin** i osobito **feniletilamin**, koji se luče kad smo zaljubljeni, kemijski su jako slični amfetaminima. Amfetamini su sintetična psihoaktivna droga koja stimulira središnji živčani sustav i pritom dovodi do poboljšanja raspoloženja, odnosno pojačanja budnosti i pažnje te poboljšanja fizičkih sposobnosti. Dakle, djelovanje spomenutih neuroprijenosnika, koji imaju slične efekte kao amfetamini, samo je jedan od čimbenika koji su odgovorni da se stanje zaljubljenosti često opisuje kao promijenjeno stanje svijesti ili da se za zaljubljene osobe kaže da su kao drogirane. Rezultati nekih znanstvenih istraživanja potkrepljuju takvo gledište. Znanstvenici sa Sveučilišta Syracuse u SAD-u potvrdili su ranije navode da je mozak zaljubljenih kao mozak osobe koja je pod djelovanjem kokaina. Na temelju pregleda većeg broja istraživanja, autorica Stephanie Ortigue i njezini suradnici utvrdili su da se možemo zaljubiti u jednoj petini sekunde, i ne samo to, nego da pritom stanje zaljubljenosti remeti kognitivno funkcioniranje. Preciznije, Enzo Emenuele i njegovi suradnici mjerili su razinu živčanog faktora rasta u plazmi te su utvrdili veće razine kod onih parova koji su se upravo zaljubili u odnosu na one koji nisu bili u vezi. Naime, živčani je faktor rasta neurotrofni peptid koji stimulira rast aksona te igra važnu ulogu kao modulator endokrinog sustava u složenim mehanizmima romantične ljubavi tako da, između ostalog, potiče lučenje **vazopresina** (ili antidiuretskog hormona). Na temelju tih rezultata istraživanja neki su autori skloni zaključivanju da imamo znanstveno potvrđenu neurološku podlogu ljubavi na prvi pogled.

Kada smo zaljubljeni, 10 regija mozga postaje značajno aktivnije, primjerice kaudalna jezgra i ventralno tegmentalno područje, koji čine jedan dio bihevioralno aktivacijskog sustava, a koji se pak aktiviraju pri najavi nagrade te su povezani i s osjećajem ugode. Stražnji dio hipokampusa također je još jedna regija u mozgu koja se aktivira kad se zaljubimo, a taj dio mozga zadužen je, između ostalog, i za žudnju. Prema tome, mnogi će se autori složiti s tvrdnjom da je zaljubljenost manje osjećaj, a više motivacijski poriv. Prema Bianchi-Demicheli i suradnicima romantična ljubav lokalizirana je u subkortikalnim i kortikalnim regijama mozga koje su zadužene za nagrađivanje, motivaciju i emocije. Dakle, romantična ljubav, a time i zaljubljenost, više je poriv koji je cilju usmjeren i koji ima predvidljive facilitirajuće efekte, a manje čista emocija. Fisher naglašava da se tu radi o sustavu nagrađivanja koji se u mozgu aktivira slično kao kada pojedemo čokoladu. Da bismo lakše mogli istaknuti važne mehanizme u mozgu kao i presudne kemijske spojeve, romantičnu ljubav ćemo, kao što to radi većina autora, poput Amena i Fisher, opisati pregledom triju glavnih stadija. To su stadij požude i privlačnosti, stadij zaljubljenosti i, na kraju, stadij privrženosti.

## Mozak u požudi i privlačnosti

Tijekom puberteta tijelo mladića i djevojaka mijenja se pod utjecajem spolnih hormona te se počinje javljati i interes za istraživanje vlastite seksualnosti i ljubavnih odnosa. Tijekom životnog vijeka privlačnost i žudnja za osobom koja nam se sviđa ima svoju posebnu kemijsku simfoniju. U podlozi izjave „On/Ona mi je napeta!" kriju se **testosteron**, **estrogen** i **feromoni**.

Što se zbiva u mozgu kada nas seksualno privlači neka osoba? Odnosno, što se zbiva u toj jednoj petini sekunde? Jedan od neuropsihijatara, Daniel Amen, ističe da je naš mozak evolucijski programiran za privlačnost. On, naime, govori o tome da je mozak tzv. „kemijska tvornica u potrazi za ljubavlju". S druge strane, još je ranije Darwin vjerovao da i životinje (prvenstveno sisavci) mogu osjećati privlačnost. Afrički su slonovi dobar primjer, osobito ženke koje neke mužjake preferiraju, dok druge odbijaju. Pritom preporučujemo zanimljivu seriju dokumentaraca pod nazivom *Wild Sex*, u produkciji *National Geographic Wild*, u kojoj se u šest epizoda prikazuje seksualni život životinja.

Vjerojatno je da preferenciju određuje ono što je oku ugodno. Kada vidimo privlačnu osobu, vidna se područja u našem mozgu aktiviraju. Tada kreće lučenje spolnih hormona koji još dodatno pobude cijelo tijelo. Prije nešto manje od 100 godina otkriveno je da androgeni (npr. testosteron) i estrogen igraju značajnu ulogu u seksualnoj privlačnosti. To je onaj osjećaj kada kažemo da smo se za nekog „zapalili". Oba se hormona u različitim količinama nalaze i u tijelu muškaraca i žena, s tim da testosterona ima više kod muškaraca, a estrogena kod žena. Testosteron ima važnu ulogu u spolnom nagonu, pa njegov manjak može smanjiti seksualni nagon. Uloga ženskih spolnih hormona u privlačnosti ili požudi manje je poznata. Kompleksnost uloge estrogena možemo vidjeti u različitim načinima djelovanja ovisno o količini. Primjerice, neki su od simptoma menopauze stanjivanje tkiva vagine i slabljenje lubrikacije zbog smanjenja količine estrogena, što može dovesti do boli prilikom seksualnog odnosa. Nadalje, žene koje su primale estrogensku terapiju zbog odstranjenih jajnika izvijestile su o pojačanoj lubrikaciji u odnosu na razdoblje prije terapije te o jačanju seksualne želje, seksualnog zadovoljstva i orgazma. Josephine Wilson smatra da je razlog tome što estrogen potiče dobro raspoloženje koje omogućuje ženama da budu seksualno receptivnije.

Iako su rezultati istraživanja jasno pokazali djelovanje različitih neuroprijenosnika i hormona na ljudsko ponašanje u ljubavi i seksu, feromoni su i dalje misterij te još uvijek izazivaju veliki interes laika i znanstvenika. Radoznalost za djelovanje feromona ide do te mjere da na nekim internetskim portalima možete naručiti posebne parfeme s feromonima za žene i za muškarce ne bi li mirisom privukli željenog partnera odnosno partnericu. Čak je i u povijesti ljudske seksualnosti poznato da je u nekim kulturama poklanjanje voća koje bi se držalo ispod pazuha tijekom noći imalo za cilj zavođenje. Shah i Breedlove naglašavaju da u nosu postoje dva anatomski različita područja, vomeronazalni sustav i olfaktorni epitel, koja sadrže feromonske receptore. Neke su studije, poput onih Ivanke Savic i njezinih suradnika, potvrdile da možemo reagirati na feromone. Riječ je o tome da su Savic i suradnici htjeli ispitati kako mozak muškaraca i žena reagira na estratetraenol (kemijski spoj sličan estrogenu za koji se smatra da je feromon iz urina žena) i androstadienon (derivat testosterona/feromon nađen u znoju muškaraca). Korištenjem sofisticiranih tehnika snimanja mozga kao što su funkcionalna magnetska rezonancija (fMRI) i pozitronska emisijska tomografija (PET) istraživači su otkrili da estratetraenol aktivira dijelove hipotalamusa koji su važni za seksualno funkcioniranje kod heteroseksualnih muškaraca, ali ne i heteroseksualnih žena, dok androstadienon aktivira samo mozgovne strukture žena. Dodatni nalaz tog istraživanja jest da su mozgovne strukture homoseksualnih muškaraca reagirale na oba feromona. Recentnija istraživanja, poput onog Ferdenzi i suradnika, ukazuju na zanimljivu ulogu feromona na procjenu atraktivnosti. Muškarci i žene koji su bili izloženi ulju klinčića s androstadienonom procjenjivali su lica i glasove atraktivnijima nego skupina koja nije bila izložena androstadienonu. Međutim, koliko god priča o feromonima bila zavodljiva, navedena istraživanja rađena su pod pretpostavkom da su estratetraenol i androstadienon ljudska verzija feromona. Wyatt smatra da ta pretpostavka nema znanstveno uporište iako već više od četrdeset godina vlada znanstvenim i javnim krugovima. Uz Wyatta javljaju se i drugi znanstvenici kao što su Doty, Wysocki i Preti koji navode da zapravo nema valjanih rezultata bioloških testova koji pokazuju da u ljudskim izlučevinama postoje molekule koje bi mogle biti identificirane kao feromoni. Stoga upotreba termina „navodni ljudski feromoni" u znanstvenim istraživanjima ne umanjuje činjenicu da jednostavno nema nikakvih dokaza koji ukazuju na to da su i navodni. Doty ide i dalje s kritikama te smatra da su eksperimentalni nacrti velikog broja istraživanja manjkavi, provedeni na malim uzorcima i sa statističkim pogreškama te naglašava da je temeljni problem svih istraživanja o feromonima taj da se vode navodima o postojanju određenih molekula koje zovemo feromonima. Prema spomenutim autorima jednostavno ne postoje dokazi zbog kojih bi se baš estratetraenol i androstadienon, uz stotine drugih molekula nađenih u pazušnom području, smatrali feromonima.

Međutim, generalno gledano uloga mirisa u ljudskoj seksualnosti dobro je dokumentirana. Stoga važnost određenih osjetilnih organa možemo jasnije utvrditi tek kada oni ne funkcioniraju najbolje. To pokazuju Hirschova istraživanja na pacijentima koji su imali poremećaj osjetila njuha. Jedna četvrtina pacijenata koji su izgubili osjet mirisa, razvili su neku od seksualnih disfunkcija. Dakle, još uvijek se ukrštavaju znanstvena koplja o postojanju i efektima ljudskih feromona na ponašanje muškaraca i žena te je jasno da i dalje bilo kakve tvrdnje o toj temi zahtijevaju rigoroznu znanstvenu provjeru. Međutim, vidimo da to ne sprječava pojedine tvrtke da unatoč nedostatnim znanstvenim rezultatima nude posebne parfeme s feromonima. Na vama je odluka hoćete li ih kupiti, ali ipak prije toga pročitajte pregledni rad ranije spomenutog autora Wyatta.

## Mozak u zaljubljenosti i zanesenosti

Zaljubljenost je posebno stanje koje je teško opisati jer taj ushit, čini se, mogu predočiti jedino vrsni književnici. Međutim, možemo opisati što se događa s našim mozgom kada se aktivira cijeli niz neuroprijenosnika i različitih kemijskih spojeva koji su odgovorni za, kako bismo na engleskom jeziku rekli, „pad u ljubav" (*to fall in love*). Dakle, kad se zaljubimo, u našem mozgu dolazi do snažne navale kemijskih spojeva koji nas čine uzbuđenima, zanesenima i euforičnima, dok je istovremeno potisnuta aktivnost centara u mozgu koji nas upozoravaju na potencijalnu opasnost. Prema nalazima istraživanja, to stanje u neurološkom smislu traje između 12 i 18 mjeseci. U tom razdoblju dolazi do aktivacije i deaktivacije različitih dijelova mozga, kao i do lučenja cijelog niza različitih kemijskih spojeva.

Tako su istraživanja pokazala da se pod utjecajem intenzivnih romantičnih osjećaja aktiviraju, između ostalih, dva područja u mozgu. Prvi je ventralni striatum koji se povezuje s ugodom i koji ima važnu ulogu u sustavu nagrađivanja. Njegova aktivacija uzrokuje osjećaj blagostanja. Primjerice, kada majke gledaju slike svoje djece, aktiviraju se slična područja kao i kada ljubavni parovi gledaju slike svojih partnera. Ti nalazi također upućuju da majke (kao i zaljubljeni parovi) imaju poteškoća s donošenjem odluka i logičkim zaključivanjem kada je riječ o njihovoj djeci. Drugo područje mozga je inzula, povezana s osjećajima i raspoloženjima, a njezina je uloga procesiranje osjetilnih i emocionalnih informacija te određivanje naših očekivanja i izbora. Čini se da se kod seksualne privlačnosti i dugotrajne ljubavne veze aktiviraju obje regije, ventralni striatum i inzula, što bi značilo da oba tipa odnosa kreiraju osjećaj zadovoljstva. Međutim, kada je riječ o predanom ljubavnom odnosu, onda je samo inzula intenzivnije aktivna, ali ne i ventralni striatum. Stoga neki istraživači, poput Stephanie Cacioppo i njezinih suradnika, smatraju da su pronašli dokaz za razlikovanje strastvenog obožavanja od duboke ljubavi. Zanimljivo je da su ta dva područja mozga također aktivna kod ovisnika o teškim drogama.

Dok su ta dva područja pojačano aktivna, prefrontalni je režanj „utišan", što znači da nam slabije funkcionira logičko mišljenje kao i naučene socijalne norme i moralnost. Dakle, kada smo zaljubljeni, manje smo racionalni, skloni smo riziku i nismo spremni slušati druge koji nas pokušavaju urazumiti. Sukladno tome, ne čudi da se ljubav često povezuje s ovisnošću jer konzumiranje nekih opojnih droga izaziva slične neuronske reakcije u našem mozgu.

Prisutnost niza kemijskih spojeva u ovoj fazi romantične ljubavi pokazuje da to nije sve. Kad se zaljubimo i ne možemo prestati misliti o voljenoj osobi, dolazi do navale **adrenalina**, noradrenalina, dopamina, i feniletilamina, ali i do snižene razine **serotonina**. Prva dva u ovom nizu, adrenalin i noradrenalin, ujedno su i hormoni koji se proizvode u nadbubrežnim žlijezdama, ali i neuroprijenosnici koji nastaju u živčanim završetcima simpatičkog živčanog sustava. Uobičajena reakcija organizma na povišene razine adrenalina viša je srčana frekvencija i krvni tlak, što priprema tijelo za akciju. Međutim, previše adrenalina i noradrenalina vodi nelagodi i tjeskobi, a premalo depresivnom raspoloženju. Dopamin se dovodi u vezu sa zadovoljstvom, motivacijom i koncentracijom. Kada imamo dovoljno dopamina, osjećamo se seksualno privlačnima. Neka su istraživanja pokazala da u mozgu dolazi do aktivacije dopaminergičkog sustava koji je zadužen za nagrađivanje i motivaciju kada gledamo sliku osobe u koju smo zaljubljeni. S druge strane, niske razine dopamina mogu biti povezane s depresivnim raspoloženjima. Kokain i neki antidepresivi pojačavaju proizvodnju dopamina. S osjećajem ugode povezan je neuroprijenosnik serotonin, čija je glavna funkcija regulacija raspoloženja. Niske razine tog neuroprijenosnika odgovorne su za depresivna raspoloženja, tjeskobu i opsesivno-kompulzivne simptome. Niske razine serotonina s pojačanom aktivnosti cingularne vijuge i bazalnih ganglija često se povezuju i s novim ljubavnim odnosom. Naime, radi se o tome da ne možemo prestati misliti o osobi u koju smo zaljubljeni, nismo baš u stanju racionalno misliti, tjeskobni smo ako čekamo na poruku cijeli dan, ukratko, pomalo smo opsjednuti. Previsoka razina serotonina nije poželjna jer takvo stanje smanjuje motivaciju, ali i osjetljivost genitalnog područja, što u konačnici smanjuje seksualnu želju i otežava doživljaj orgazma. Kombinacija visoke razine dopamina i niske razine serotonina tijekom zaljubljenosti objašnjava visoku motiviranost da budemo s voljenom osobom kao i opsesivne misli vezane za nju. Naime, istraživanja pokazuju da osobe koje pate od opsesivno-kompulzivnog poremećaja imaju slične razine serotonina kao i zaljubljene osobe. Neki će autori čak reći da su prvi stadiji zaljubljenosti vid opsesije.

I za kraj nam je ostala još jedna „ljubavna molekula", koje ima i u čokoladi, a zove se feniletilamin. Taj neuromodulator potiče oslobađanje noradrenalina i dopamina koji su ključni za osjećaj euforije i zaljubljenosti. Vidjeli smo kakva se „sapunica" u našem mozgu događa kada smo zaljubljeni, međutim kada nekog volimo i kada postanemo privrženi ljubavnom odnosu, tada na pozornicu stupaju neki drugi neuroprijenosnici i hormoni.

## Privrženi mozak

Ako se ljubavni odnos nastavi nakon faze zaljubljenosti, poznata zanesenost polako nestaje, ali se javljaju drukčiji i dublji osjećaji. U razdoblju između šest mjeseci i dvije godine veze mozak lagano usporava proizvodnju ranije opisanih kemijskih tvari u mozgu. Stanje euforije lagano slabi, što je u konačnici neophodno jer bi naše tijelo kolabiralo od iscrpljenosti. Upravo ta spoznaja može biti od pomoći ljubavnim parovima da razumiju kemijsku dinamiku odnosa. Naime, pokazalo se da neki pojedinci postanu ovisni o tom osjećaju euforije te kako on počinje slabjeti, tako slabi i njihov interes za gradnju dubljeg odnosa. Neke pak osobe tumače manjak zanesenosti kao odljubljenost te zbog toga prekidaju ljubavnu vezu. Ono što se tada događa slikovito je najlakše opisati kao odvikavanje od kemijskih spojeva koji su dominirali u fazi zaljubljenosti. Ako par ostane zajedno i nakon tog euforičnog stanja, stvara se privrženost, dakle ljubavni odnos u kojem smo predani partneru i u kojem vladaju hormoni **oksitocin** i vazopresin. Za oslobađanje oksitocina i vazopresina zadužena je neurohipofiza. Međutim, ta se dva hormona zapravo sintetiziraju u jezgrama hipotalamusa. Oksitocin djeluje na spolne žlijezde te na glatke mišiće maternice. Primarna funkcija vazopresina je antidijuretičko djelovanje, a također je uključen u nastanak privrženosti. Hipotalamus i hipofiza (adenohipofiza i neurohipofiza) prikazani su na Slici 9.1.

![SLIKA 9.1. OVDJE](#)

Oksitocin djeluje i na ponašanje, odnosno presudan je za stvaranje bliskih odnosa. Kada se grlimo, razine tog hormona rastu, a rastu čak i kada gledamo romantične filmove u kojima su glavni junaci u ljubavnom zagrljaju. U istraživanjima na životinjama primijećeno je da se, primjerice, prerijska voluharica brže pari ako joj je ubrizgan oksitocin, u odnosu na situaciju kada se djelovanje oksitocina namjerno blokira. Oksitocin je hormon koji se također luči tijekom dojenja te se smatra temeljnom kemijskom komponentom u razvoju privrženosti između majke i djeteta. Nadalje, kako se njegove razine značajno povećavaju neposredno nakon orgazma i kod muškarca i kod žena, Young smatra da je vjerojatno oksitocin jedan od razloga stvaranja bliskosti među seksualnim partnerima. Naime, kod muškaraca je razina okscitocina relativno niža nego kod žena. Povišene razine tog hormona uzrokovane orgazmom možda daju objašnjenje zašto se često kaže da muškarcima treba seks da bi razvili bliskost. Osim toga, neki rezultati istraživanja pokazuju da je oksitocin općenito zadužen za stvaranje povjerenja u međuljudskim bliskim odnosima, ne samo ljubavnim. Za oksitocin se često kaže da je „ljubavni napitak", odnosno da ljubavnom odnosu daje neophodni osjećaj predanosti i povjerenja. Međutim, treba naglasiti da novija istraživanja ukazuju na aktivnosti oksitocina koje nisu baš optimistične. Oksitocin ima dvije glavne uloge. U jednoj je poput Anakina Skywalkera, hormon ljubavi koji djeluje na povezanost i povjerenje, dok prelaskom na „tamnu stranu" postaje poput Dartha Vadera i tada je zadužen za zavist.

Vazopresin, osim što pospješuje reapsorpciju vode u bubrezima, povezuje se još s asertivnošću, dominacijom i seksualnim ponašanjem. Za taj se hormon još navodi da predstavlja značajan kemijski faktor vjernosti u vezi. Inhibiranje receptora vazopresina može izazvati preljubničko ponašanje, barem kod voluharica, kako tvrde Fisher i Amen. Naime, djelovanje oba hormona, i oksitocina i vazopresina, ne može se promatrati izolirano. Pokazalo se da visoke razine oksitocina i vazopresina mogu umanjiti efekte dopamina i noradrenalina. Ako to prevedemo na dinamiku odnosa između dvoje ljudi, onda to znači da dok u odnosu blijedi zanos zaljubljenosti, istodobno raste privrženost. Ono što pomaže parovima da i dalje održe ljubav novom i strastvenom jest upuštanje u neke zajedničke aktivnosti koje do tada nisu radili. Primjerice, mogu se prijaviti na tečaj ronjenja ili otići na večeru s prijateljima u novi egzotični restoran. Iako su za uspjeh veze važni oksitocin i vazopresin jer stvaraju kemijske temelje za razvoj povjerenja, povezivanja i predanosti, čini se da visoke razine testosterona narušavaju spomenute efekte. Muškarci kojima je povišen testosteron manje su predani odnosu, tj. rjeđe ulaze u bračne vode, a ako se ipak odluče za brak, češće se razvode te su općenito agresivniji. Zanimljivo je da se razine testosterona snižavaju kad muškarac drži dijete, vjerojatno stoga što rastu razine oksitocina i vazopresina. Uz spomenute zanimljivosti o funkcioniranju mozga u različitim stadijima romantične ljubavi, dodatne informacije možete pronaći u knjigama Daniela Amena, Kayt Sukel, Gillian Einstein i naročito Helen Fisher. Istraživanja te biološke antropologinje o požudi, zaljubljenosti i privrženosti za svakoga će biti prava poslastica.

# Mozak u seksu

U svim opisanim fazama razvoja ljubavnog odnosa najvjerojatnije će između dvoje zaljubljenih doći do seksualnog odnosa. Iako su u podlozi seksualnog uzbuđenja i seksualnog odgovora biološki mehanizmi koji su u osnovi univerzalni, specifični seksualni podražaji kao i ponašanje uvelike su i kulturološki određeni. U pokušaju da zahvatimo sve važne faktore koji utječu na ljudsku seksualnost, u ovom ćemo se poglavlju više orijentirati na neurokemijske procese koji se događaju kada dvoje ljudi (ili više njih) krene u „akciju".

Mnogi su istraživači koristeći fMRI uvidjeli važnost **limbičkog sustava** u regulaciji seksualnog ponašanja. U istraživanjima se potvrdila pojačana aktivnost limbičkog sustava, posebice amigdale, kod muškaraca i žena dok su gledali erotski sadržaj. Ista aktivnost spomenutih regija u mozgu zapažena je i kod žena koje su snimane dok su doživljavale orgazam. Nadalje, postoje pokazatelji da će stimulacija hipotalamusa dovesti do seksualnog uzbuđenja koje će kulminirati orgazmom kod oba spola. I u kliničkim slučajevima možemo uočiti važnost hipotalamusa u seksualnom odgovoru. Utvrđeno je da se kod pacijenata koji su imali oštećenje hipotalamusa, preciznije njegova medijalno preoptičkog područja, značajno smanjila učestalost seksualnog ponašanja. Ta regija hipotalamusa nije važna samo za ljudsko seksualno ponašanje, utvrđeno je da se seksualna nezainteresiranost javlja i kod drugih vrsta uslijed njezina oštećenja. Nadalje, istraživači Argiolas te Le Merrer sa suradnicima navode da opijati, poput heroina i morfija, blokiraju procese tog dijela hipotalamusa te samim time i kod muškaraca i žena inhibiraju seksualno ponašanje.

Ranije opisani neuroprijenosnici i hormoni koji djeluju na naše ponašanje tijekom različitih stadija razvoja ljubavnog odnosa, prisutni su i tijekom seksualnog odgovora. Tako se feniletilamin, inače **zadužen za oslobađanje** dopamina, oslobađa tijekom seksa te maksimalno prilikom orgazma. Kako ga ima u kakau i čokoladi, ne čudi što je čokolada namirnica koja je neizostavna u svakom kućanstvu, jer smo zbog feniletilamina preplavljeni osjećajima sreće i uzbuđenja. Vidjeli smo da je dopamin povezan sa zaljubljenošću i zadovoljstvom, ali i zdravim libidom te osjećajem euforije za vrijeme orgazma. Dopamin potiče neuronsku aktivnost medijalno preoptičkog dijela hipotalamusa i tako pojačava seksualno uzbuđenje i seksualni odgovor. Nadalje, smatra se da testosteron i kod muškaraca i kod žena ima stimulativnu funkciju u lučenju dopamina. Stoga se može zaključiti da je testosteron važan za seksualno uzbuđenje oba spola. Nagla navala samopouzdanja nakon seksualnog odnosa prema nekim je autorima produkt lučenja testosterona.

S druge strane, serotonin ima sasvim drukčiji utjecaj na seksualno ponašanje u odnosu na dopamin. Visoke razine serotonina inhibiraju seksualnu aktivnost. Kod zdravih muškaraca uobičajeno je da nakon ejakulacije dolazi do pojačanog lučenja serotonina, što rezultira smanjenjem seksualnog nagona i ponašanja jer se blokira otpuštanje dopamina i oksitocina. Zbog većih količina serotonina, kojih ima u nekim antidepresivima, smanjuje se libido i seksualni odgovor, točnije smanjuje se genitalna senzitivnost i mogućnost dostizanja orgazma. Dakle, premale količine serotonina mogu biti odgovorne za depresivna raspoloženja, dok previše serotonina smanjuje seksualni nagon. Međutim, ako ga imamo dovoljno, veseli smo i puni nade.

Nakon seksualnog čina hormon **prolaktin**, koji se luči u adenohipofizi [Slika 9.1.](#), djeluje slično serotoninu. Naime, zadatak je prolaktina da nakon orgazma ublaži seksualnu uzbuđenost i odvrati misli od seksa. Njegova se količina naglo povećava nakon orgazma, a da ga nema, vjerojatno ne bismo ni izlazili iz spavaće sobe. Oksitocin, koji se proizvodi u hipotalamusu, ima izniman značaj za seksualnost, senzualnost, erotiku i privlačnost. Neki ga još nazivaju i hormonom maženja jer je dodir snažan okidač za njegovo lučenje. Smanjuje osjećaj boli, a kod muškaraca je još odgovoran za stimulaciju prostate tijekom seksualnog odnosa. Odgovoran je također za osjetljivost kože. Najveće razine oksitocina, u odnosu na ostale faze seksualnog odgovora, zabilježene su tijekom orgazma. Upravo je lučenje oksitocina tijekom seksualnog uzbuđenja, odnosno orgazma, zaduženo za osjećaj povezanosti seksualnih partnera. Dakle, oksitocin je važan u stvaranju privrženosti i razvoju ljubavnih osjećaja, stoga nemojte ulaziti u spolne odnose s ljudima u koje se ne želite zaljubiti, jer bi vam se baš to moglo dogoditi, naglašava Helen Fisher. Zanimljivo je kako autističnim osobama, koje imaju smanjenu sposobnost formiranja privrženosti s drugima i iskazivanja emocija, često nedostaje oksitocina. Hormoni sreće ili **endorfini** također se značajno više luče kada se ljubimo i kad doživljavamo orgazam. Kao i dopamin, endorfini mogu smanjiti osjećaj boli, pa ih često zovemo prirodnim morfijem.

Osim limbičkog sustava, kora velikog mozga također je značajan element u razumijevanju ljudske seksualnosti. Seksualne fantazije, kao produkti kore velikog mozga, značajno doprinose seksualnom uzbuđenju i doživljaju orgazma. Posljednjih nekoliko godina istraživači su otkrili da seksualne fantazije mogu dovesti žene do orgazma i bez tjelesne stimulacije. U tim situacijama aktiviraju se ista područja u mozgu kao i kada se stimulacija realno događa. Pritom psihogene reakcije dovode do stimulacije genitalija preko leđne moždine od torakalnog (Th) 12 do lumbalnog (L) 2 kralješka. Neki od zanimljivih dokumentaraca s televizijske mreže TLC, koji prikazuju studije na ženama koje su se mislima dovele do orgazma, jesu *Strange Sex: Orgasming With Your Mind* i *Curiosity: Why Sex is Fun*. Iako su ta istraživanja relativno novijeg datuma, s obzirom na njihovu zastupljenost ipak mogu dati značajan doprinos u tretmanu seksualnih poremećaja kod žena. Naime, između 10% i 42% žena ne doživljava ili nije doživjelo orgazam, a njih 50% ima ili je imalo problema sa seksualnim uzbuđenjem.

Poznavanje neurofizioloških procesa koji su u osnovi seksualnog odgovora kod muškaraca i žena može pomoći parovima u stvaranju skladnijeg odnosa. Tako je možda važno znati da je amigdala reaktivnija kod muškaraca nego kod žena u situacijama kada je prezentiran erotski sadržaj. Hamann, Herman, Nolan i Wallen (2004) naglašavaju da je tome vjerojatno razlog što erotski vizualni podražaji aktiviraju amigdalno-hipotalamički put kod muškaraca.

Nadalje, nakon spolnog odnosa i ejakulacije muškarci su obično pospaniji nego žene, jer je aktivnost prefrontalnog dijela mozga smanjena te dolazi do povećanog lučenja oksitocina i serotonina, što rezultira pojavom tzv. sindroma „okrenuti se i zaspati". Drugo objašnjenje tog sindroma daju William Goldberg i Mark Leyner u knjizi *Why Do Men Fall Asleep After Sex?* Autori sugeriraju da seksualne aktivnosti iscrpljuju mišićni sustav jer se smanjuje razina glikogena. Kako muškarci imaju više mišićne mase, samim time su i umorniji od žena. Evolucijski gledano, ako je za muškarce važna produkcija što većeg broja potomaka, spavanje nakon seksa tome ne pomaže. S druge strane, moguće je da su žene više birale seksualne partnere koji će nakon seksualnog čina ostati i da su tako utjecale na zadržavanje te osobine kod muškaraca. U svakom slučaju, s obzirom na to da muškarci nakon seksualnog čina ulaze u refraktornu fazu (ne mogu nakon ejakulacije i orgazma ponovno ejakulirati), čini se da je uzimanje vremena za oporavak, poput sna, najbolja strategija.

Ženama je potreban odgovarajući pristup da se umire kako bi uživale u seksualnom odnosu. To je važno jer se tijekom seksa kod žena aktivira područje mozga koje kontrolira reakciju na potencijalnu opasnost -- tzv. borba ili bijeg odgovor. Dakle, žene se moraju osjećati sigurnima i relaksiranima da bi uživale u seksu. S druge strane, tijekom orgazma mozak žena se „misteriozno utiša", i to oni dijelovi mozga koji su zaduženi za samokontrolu i prosuđivanje. Međutim, treba naglasiti da se i kod muškaraca i žena područje kore koje se nalazi iznad lijevog oka (lijevi orbitofrontalni korteks), inače zaduženo za prosuđivanje i kontrolu ponašanja, tijekom orgazma isključi, dok je limbički sustav tada u značajno povećanoj aktivaciji.

Iako nije riječ o neuroznanstvenom istraživanju, autorica Terri Conley smatra da su i muškarci i žene jednako motivirani i zainteresirani za zadovoljstvo u seksualnom odnosu kada je riječ o upuštanju u usputne seksualne odnose. Razlika je samo u tome što muškarci u startu anticipiraju da će usputni seks biti ugodan, dok žene smatraju da će usputni seks biti zadovoljavajući ako se osiguraju određeni uvjeti. Naime, za žene je jako važan osjećaj sigurnosti, ali i vjera da će njihov partner biti dobar ljubavnik.

Kao što možemo vidjeti, s obzirom na aktivaciju različitih dijelova mozga i „kemijsku simfoniju" neuroprijenosnika i hormona, promišljena seksualna aktivnost, u odnosu u kojem su partneri predani jedno drugom, ima velik broj pozitivnih ishoda. Neki od njih su i općenito poboljšanje zdravlja, imunološkog sustava, raspoloženja, olakšavanje bolova, poticanje lučenja hormona **dehidroepiandrosterona** te unaprjeđenje seksualnog i reproduktivnog zdravlja. Naime, dehidroepiandrosteron je zanimljiv jer ga se naziva hormonom koji vraća mladost. Taj je naziv zaslužio s obzirom na niz pozitivnih efekata koje ima. Neki od njih su izgradnja i povećanje mineralne gustoće kostiju, poticanje nastanka sebuma koji je važan za prevenciju bora i debljinu kože, jačanje imunološkog sustava, poticanje metabolizma i jačanje otpornosti organizma na stres.

Zanimljivim se čine i rezultati jednog istraživanja koji naglašavaju da je stopa smrtnosti veća kod muškaraca koji su ranije prestali sa spolnim aktivnostima, čak i kad su se kontrolirali fizička aktivnost te konzumacija alkohola i nikotina. Neki autori smatraju da seksualna aktivnost dva ili više puta tjedno kod muškaraca smanjuje rizik od srčanog i moždanog udara za polovicu (Hall, Shackelton, Rosen i Araujo, 2010). Važnim se čini napomenuti još jednu korist koju imamo od seksa. Prema novijim istraživanjima, ako imate glavobolju, pa čak i migrenu, a prakticirate seksualni odnos, bol će u nekim slučajevima potpuno nestati ili će se njegov intenzitet značajno smanjiti. Pritom je važno da ne glumite da doživljavate orgazam jer mozak drukčije reagira na lažni, odnosno glumljeni orgazam u odnosu na doživljeni. Kod lažnog orgazma aktiviraju se dijelovi mozga koji su zaduženi samo za kontrolu pokreta, a ne i sva druga područja mozga i svi kemijski spojevi koji su ranije opisani. Dakle, ako želite ostvariti sve dobrobiti zdravog seksualnog odnosa i orgazma, nemojte glumiti.

Kao što možemo vidjeti, nema nekog posebnog centra u mozgu za seks. Različite regije, poput limbičkog sustava i kore velikog mozga, uključene su i jednako su važne u objašnjenju procesa seksualnog odgovora, u inicijaciji, organizaciji i kontroliranju seksualnosti. Kao što je rečeno na početku ovog dijela poglavlja, mozak interpretira različite osjetilne podražaje, no treba uzeti u obzir da se to događa kroz filter našeg odgoja i kulture u kojoj živimo. Zajedničkim interakcijskim djelovanjem bioloških i kulturalnih faktora nastaje ukupni doživljaj seksualnosti.

## Mozak u ljubavnoj boli

Koliko god imali književnih i umjetničkih djela o ljubavnom zanosu dvoje ljudi, toliko imamo i pjesama i priča o nesretnim ljubavima i emocionalno razornim razdobljima prekida. Kada smo u nekog zaljubljeni i kada tu osobu volimo, tada se ona bez plaćanja stanarine „useli" u naš um. To znači da misli i osjećaji o toj osobi okupiraju naše živčane putove, „ukorijene se, zalijepe i ostanu" u našim neuronima i sinapsama, kako slikovito kaže autor Amen. Nama to odgovara ako je ljubav sa sretnim završetkom, međutim ako prekinemo odnos, ako nam draga osoba premine, tj. ako iz bilo kojeg razloga više nismo s voljenom osobom, tada naš mozak postane zbunjen i dezorijentiran. Autorica Fisher i njezini suradnici u radu objavljenom 2010. sugeriraju da ljubavni odnos i zaljubljenost dijele iste aktivacijske sustave u mozgu kao i ovisnost o kokainu te je stoga lakše razumjeti snagu opsjednutosti koju zaljubljenost, a osobito prekid, može imati na psihičko stanje osobe. Riječ je o tome da se nakon prekida aktiviraju subkortikalna i kortikalna područja koja se povezuju s ovisničkom žudnjom, a pritom je osobito aktivan *nukleus akumbens*. Inače je poznato da je pretjerana aktivnost limbičkog sustava povezana s niskim razinama serotonina, a time i s depresivnim raspoloženjima. U skladu s tim, možemo imati problema sa spavanjem, apetitom i smanjenim životnim zadovoljstvom, koji su nerijetko simptomi prekida ljubavnog odnosa. Osim toga, psihička bol postaje i fizička najvjerojatnije zbog manjka endorfina.

Čak i ako se dogodi da nas je u ljubavnim igrama odbila osoba u koju smo se zaljubili, u mozgu se aktiviraju ista područja kao i onima kojima je partner preminuo, te smo u procesu tugovanja. Kod nesretno zaljubljenih dolazi do smanjenja aktivnosti dijela mozga koji je zadužen za nagrađivanje, motivaciju i emocije i koji je bogat receptorima oksitocina i vazopresina. To zapravo znači da se javlja razočaranje u ljubav, nelagoda, žaljenje, ukratko -- ljubavna bol. Nerijetko u tim prvim fazama prekida pojedinci posegnu za alkoholom ili drugim načinima rješavanja boli poput droge, pretjeranog rada ili usputnih seksualnih odnosa. Kako bi Daniel Amen rekao, razdoblje nakon prekida stanje je kada smo neurokemijski izvan sebe. Postoje različiti psihološki savjeti i načini kako preboljeti drugu osobu. Nekad odlazak psihoterapeutu može pomoći da u tom procesu ostanemo u zdravom odnosu sa samim sobom.
> ***

Vidjeli smo u ovom poglavlju o mozgu u ljubavi i seksu da je možda mozak, kako kaže Emily Dickinson, mnogo veći od neba. Iako znamo dosta o tome što se događa kad se zaljubimo i kad smo u ljubavnom odnosu i zanosu, mnoga pitanja o određenim funkcijama mozgovnih regija ostaju otvorena za daljnja istraživanja. Poznajemo kemiju privlačnosti, ljubavi i seksa, ali još uvijek ne znamo sa sigurnošću zašto nas privlači baš određena osoba, a ne neka druga. Međutim, treba napomenuti da istraživanja u području evolucijske psihologije sve više izdvajaju ključne čimbenike u odabiru partnera. Hoće li takve spoznaje umanjiti misterioznost ljubavi, pokazat će vrijeme.

## Zaključci

1. Neuroznanstvenim istraživanjima otkriveni su neurokemijski procesi koji su uključeni u različite aspekte ljudske seksualnosti. Romantična bi se ljubav mogla lokalizirati u subkortikalne i kortikalne regije mozga koje su zadužene za nagrađivanje, motivaciju i emocije. Na pitanje je li zaljubljenost emocija ili motivacijski poriv, može se zaključiti da je ipak riječ o porivu koji je usmjeren cilju.

2. Sa stajališta mozgovnih mehanizama koji se aktiviraju, romantična se
ljubav može opisati u tri stadija: stadij požude i privlačnosti, stadij
zaljubljenosti i stadij privrženosti.

3. Spolni hormoni igraju značajnu ulogu u seksualnoj privlačnosti i požudi. Testosteron ima važnu ulogu u spolnom nagonu, pa njegov manjak dovodi do smanjenja seksualnog nagona. Uloga estrogena kompleksnija je i očituje se u samom seksualnom odgovoru i utjecaju na spolni nagon. Neki simptomi menopauze, poput stanjivanja tkiva vagine i slabljenja lubrikacije, pripisuju se nedostatku tog hormona. Poznato je da estrogenska terapija pojačava lubrikaciju, povećava seksualnu želju i zadovoljstvo te potiče dobro raspoloženje koje omogućava ženama da budu seksualno receptivnije. Feromoni također utječu na privlačnost, iako su još uvijek misterij za znanost.

4. Neuroprijenosnici koji se pojačano luče kad smo zaljubljeni jesu noradrenalin, dopamin i osobito feniletilamin. Njihovi učinci u živčanom sustavu slični su učincima amfetamina. Kombinacija visoke razine dopamina i niske razine serotonina tijekom zaljubljenosti dovodi se u vezu s opsesivnim mislima i visokom motiviranosti da budemo s voljenom osobom.

5. Kod seksualne privlačnosti i dugotrajne ljubavne veze aktiviraju se dvije značajne regije mozga, tj. ventralni striatum i područje inzule, dok je u predanom ljubavnom odnosu intenzivnije aktivna inzula, ali ne i ventralni striatum. Na osnovi navedenog, na neuronskoj je razini moguće razlikovati strastveno obožavanje i predani ljubavni odnos.

6. Hormonalnu osnovu privrženosti u ljubavnom odnosu čine hormoni oksitocin i vazopresin, koje sintetiziraju hipotalamičke jezgre. Za seksualno ponašanje posebice je važno medijalno preoptičko područje hipotalamusa. Pojačana aktivnost limbičkog sustava, posebice amigdale, događa se u vrijeme orgazma i gledanja erotskih sadržaja. Seksualne fantazije kao produkti kortikalnih regija također doprinose seksualnom uzbuđenju i doživljaju orgazma. Sažeto se može kazati da su hipotalamičke jezgre te različite regije limbičnog sustava i kore velikog mozga važne u samom procesu seksualnog odgovora, inicijaciji, organizaciji i kontroliranju seksualnosti.

7. Prekid ljubavnog odnosa aktivira regije mozga koje se povezuju s ovisničkom žudnjom. Pritom je osobito aktivna jezgra *nukleus akumbens*. Najvjerojatnije zbog manjka endorfina psihička bol nakon prekida odnosa postaje i fizička.

### Testirajte se

1. Opišite uloge ventralnog striatuma i inzule u seksualnoj
privlačnosti i dugoročnoj ljubavnoj vezi.

2. Kako razine serotonina utječu na raspoloženje i na zaljubljenost?

3. Imenujte sastojak čokolade koji u mozgu djeluje kao neuromodulator
koji se povezuje s osjećajem ugode i zaljubljenosti?

4. Za koji se hormon može reći da ima svoju „svijetlu", ali i „tamnu"
stranu i zašto?

5. Koje je evolucijsko objašnjenje sindroma „okrenuti se i zaspati"?

6. Koji su kemijski mehanizmi odgovorni za psihičku bol nakon prekida
ljubavne veze?

### Preporučena dodatna literatura

Amen, D. G. (2008). *Seks i mozak*. Zagreb: V.B.Z. Bartles, A., & Zeki, S. (2000). The neural basis of romantic love, *NeuroReport*, *11*(17), 3829- 3834\.

Einstein, G. (2007). *Sex and the Brain*. Cambridge, MA: MIT Press.

Fisher, H. E. (2004). *Why we love: The nature and chemistry of romantic love*. NYC: Henry Holt & Company.

Komisaruk, B., Beyer-Flores, C., & Whipple, B. (2006). *The science of orgasm*. Baltimore, MD: Johns Hopkins University Press.

### Važni pojmovi

**Adrenalin** Hormon srži nadbubrežne žlijezde. Djelovanje mu je slično djelovanju simpatikusa, a uključuje ubrzanje rada srca, širenje zjenica, povećanje razine glukoze u krvi te druge promjene kojima se organizam priprema za reakciju „bori se ili bježi". Neki neuroni središnjeg živčanog sustava također oslobađaju adrenalin kao neuroprijenosnik.

**Dehidroepiandrosteron** Hormon koji sudjeluje u sintezi drugih steroidnih hormona (estrogeni, testosteron i sl.) te ga se zbog toga i naziva „majkom hormona".

**Dopamin** Neuroprijenosnik središnjeg živčanog sustava čiji se učinci povezuju s kontrolom motorike, nastankom ugode, euforije, a povezan je i s regulacijom rada endokrinog sustava. Opojne droge povećavaju razinu tog neuroprijenosnika u mozgu.

**Endorfini** Neuroprijenosnici i neuromodulatori središnjeg živčanog sustava. Kao endogeni opijati sudjeluju u kontroli boli.

**Estrogeni** Spolni hormoni. Tim se terminom nazivaju tri kemijski slične skupine steroidnih hormona (estradiol, estriol i estron). Najveću količinu estrogena proizvode jajnici.

**Feniletilamin** Neuromodulator i neuroprijenosnik u središnjem živčanom sustavu. Može se pronaći u čokoladi, a često se naziva „drogom ljubavi".

**Feromoni** Složeni organski spojevi čija je funkcija izazivanje posebnih reakcija, poput seksualne privlačnosti, kod pripadnika iste vrste. Popularno ih se naziva „mirisima seksa".

**Limbički sustav** Dio prednjeg mozga koji sudjeluje u usmjeravanju nagona i seksualnom ponašanju. O drugim funkcijama limbičkog sustava i dijelovima koji ga čine vidjeti važne pojmove u prvom poglavlju.

**Noradrenalin** Hormon srži nadbubrežne žlijezde i neuroprijenosnik koji proizvode neka vlakna vegetativnog sustava. Ubrzava rad srca, povećava krvni tlak te izaziva druge vegetativne promjene. Danas se njegova uloga izučava u regulaciji sna, raspoloženja, pripremi organizma za reakciju „bori se ili bježi" te u usmjeravanju pažnje.

**Oksitocin** Hormon koji stvaraju neuroni paraventrikularne jezgre hipotalamusa. Mjesto njegove pohrane je neurohipofiza. Naziva se i „hormonom ljubavi", a ima širok spektar djelovanja, od pojave trudova do emocionalne povezanosti.

**Serotonin** Neuroprijenosnik središnjeg živčanog sustava s mnogobrojnim funkcijama poput regulacije tjelesne temperature, apetita, spavanja, raspoloženja, suzbijanja boli.

**Prolaktin** Hormon adenohipofize čiji se glavni učinci odnose na stvaranje i lučenje mlijeka.

**Testosteron** Spolni hormon koji u većim količinama izlučuju testisi, a u manjim količinama jajnici i nadbubrežne žlijezde. Popularno ga se naziva hormonom „koji pokreće".

**Vazopresin** Hormon koji stvaraju neuroni supraoptičke jezgre hipotalamusa. Mjesto njegove pohrane je neurohipofiza. Povećava apsorpciju vode iz bubrežnih kanalića u krv. U većim količinama izaziva suženje krvnih žila i povećanje krvnog tlaka.

## Literatura

Amen, D. G. (2008). *Seks i mozak*. Zagreb: V.B.Z.

Argiolas, A. (1999). Neuropeptides and sexual behavior. *Neuroscience Biobehavioral Review*, *23*, 1127-1142.

Arnow, B. A., Desmond, J. E., Banner, L. L., Blover, G. H., Solomon, A., Polan, M. L., Lue, T.F., & Atlas, S. W. (2002). Brain activation and sexual arousal in healthy, heterosexual males. *Brain*, *125*, 1014-1023.

Aron, A., Fisher, H., Mashek, D. J., Strong, G., Li, H., & Brown, L. L. (2005). Reward, motivation, and emotion systems associated with early-stage intense romantic love. *Journal of Neurophysiology*, 94(1), 327-337.

Bahrick, A. (2008). Persistence of sexual dysfunction side effects after discontinuation of antidepressant medications: Emerging evidence. *Open Psychology*, *1*, 42-50.

Bancroft, J. (2005). The Endocrinology of Sexual Arousal. *Journal od Endocrinology*, *186*, 411-427.

Bartles, A., & Zeki, S. (2000). The neural basis of romantic love. *NeuroReport*, *11*(17), 3829-3834.

Bartles, A., & Zeki, S. (2004). The neural correlates of romantic love. *NeuroImage*, *21*, 1155-1166.

Bianchi-Demicheli, F., Grafton, S. T., & Ortigue, S. (2006). The power of love on the human Brain. *Social neuroscience*, *1*(2), 90-103.

Brizendine, L. (2009). *Ženski mozak*. Zagreb: Profil International.

Brizedine, L. (2010). *Muški mozak*. Zagreb: Profil International.

Cacioppo, S., Bianchi-Demicheli, F., Pfatus, J., & Lewis, J. (2012). The common neural bases between sexual desire and love: A multilevel kernel density fMRI analysis. *Journal of Sexual Medicine, 9*(4), 1048-1054.

Conley, T. D. (2011). Perceived proposer personality characteristics and gender differences in acceptance of casual sex offers.* Journal of Personality and Social Psychology, 100(2),* 309-329.

Crooks, R., & Baur, K. (2014). *Our Sexuality*. Belmont, USA: Wadsworth, Cengage Learning.

Doty, R. L. (2010). *The great pheromone myth*. Baltimore, MD: The Johns Hopkins University Press.

Einstein, G. (2007). *Sex and the Brain*. Cambridge, MA: MIT Press.

Emanuele E., Politi P., Bianchi M., Minoretti P., Bertona M., & Geroldi D. (2006). Raised plasma nerve growth factor levels associated with early-stage romantic love. *Psychoneuroendocrinology, 31*, 288-294.

Emanuele, E. (2011). NGF and romantic love. *Archives Italiennes de Biologie*, *149*, 265-268.

Ferdenzi, C., Delplanque, S., Atanassova, R., & Sander, D. (2016). Androstadienone's influence on the percpetion of facial and vocal attractiveness in not sex specific. *Psychoneuroendocrinology*, *66*, 166-175.

Fisher, H. E., Aron, A., Mashek, D., Li, H., & Brown, L.L. (2002). Defining the brain systems of lust, romantic attraction, and attachement*, Archives of Sexual Behavior*. *31*(5), 413-419.

Fisher, H. E. (2004). *Why we love: The nature and chemistry of romantic love*. NYC: Henry Holt & Company.

Fisher, H. E., Aron, A., & Brown, L. L. (2005). Romantic love: an fmri study of a neural mechanism for mate choice. *Journal of Comparative Neurology*, *493*, 58-62.

Fisher, H .E., Brown, L.L., Aron, A., Strong, G., & Mashek, D. (2010). Reward, Addiction, and Emotion Regulation Systems Associated With Rejection in Love. *Journal of Neurophysiology*, *104*, 51-60.

Fisher, H. E. (2016). *Anatomy of Love: A Natural History of Mating, Marriage, and Why We Stray*. NYC: Norton & Company.

Fisher, T. (2012). What sexual scientists know about gender differences and similarities in sexuality, The Society for the Scientific Study of Sexuality, [www.sexscience.org/](http://www.sexscience.org/) preuzeto 10. listopada 2016.

Geher, G., & Kaufmann, S. B. (2013). *Mating Intelligence Unleashed: The Role of the Mind in Sex, Dating, and Love*. NYC: Oxford University Press.

Giargiari, T., Mahaffey, A., Craighead, W., & Hutchison, K. (2005). Appetitive responses to sexual stimuli are attenuated in individuals with low levels of sexual desire. *Archives of Sexual Behavior*, *34*, 547-557.

Goldberg, W., & Leyner, M. (2006). *Why do men fall aslepp after sex?* New York: Crown Publishing Group.

Hall, S. A., Shackeltone, R., Rosen, R.C., & Araujo, A. (2010). Sexual activity, erectile dysfunction, and incident cardiovascular events. *American Journal of Cardiology*, *105*(2), 192-197.

Hamann, S., Herman, R. A., Nolan, C. L., & Wallen, K. (2004). Men and women differ in amygdala response to visual sexual stimuli. *Nature Neuroscience*, *7*, 411-416.

Hirsch, A. R., & Gruss, J. Human male sexual responses to olfactory stimuli. <http://aanos.org/human-male-sexual-response-to-olfactory-stimuli/> preuzeto 10. listopada 2016.

Holstege, G., Georgiadis, J. R., Paans, A. M. J., Meiners, L. C., van der Graff, F. H. C. E., & Reinders, A. A. T. S. (2003). Brain activation during human male ejaculation. *Journal of Neuroscience*, *23*(27), 9185-9193.

Hull, E. M, Lorrain, D. S., Du, J., Matuszewich, L., Lumley, L. A., Putnam, S. K., & Moses, J. (1999). Hormone--neurotransmitter interactions in the control of sexual behavior, *Behavioral Brain Research*, *105*, 105-116.

Hyde, J. S., Delameter, J.D. & Byers, E. S. (2010). *Understanding Human Sexuality*. Toronto, ON: McGraw-Hill Ryerson.

Karandashev, V. (2015). A cultural perspective on romantic love. *Online Readings in Psychology and Culture*, *5*(4), 1-21.

Karama, S., Lecours, A.R., Leroux, J. M., Bourgouin, P., Joubert, S., & Beauregards, M. (2002). Areas of brain activation in males and females during viewing of erotic film excerpts. *Human Brain Mapping*, *16*, 1-13.

Komisaruk, B., Beyer-Flores, C., & Whipple, B. (2006). *The Science of Orgasm*. Baltimore, MD: Johns Hopkins University Press.

Le Merrer, J., Becker, J. A. J., Befort, K., & Kieffer, B. L. (2009). Rewards Processing by the Opioid System in the Brain. *Physiological Reviews*, *89*(4), 1379-1412.

Magon, N., & Kalra, S. (2011). The orgasmic history of oxytocin: Love, just, and labor. *Indian Journal of Endocrinology and Metabolism*, *15*(3), 156-161.

Ortigue, S., Bianchi-Demicheli, F., Patel, N., Frum, C., & Lewis, J. W. (2010). **Neuroimaging of love: fMRI meta-analysis evidence toward new perspectives in sexual medicine**. *The Journal of Sexual Medicine*, *7*(11), 3541-3552.

Paredes, R., & Baum, M. (1997). Role of the medial preoptic area/anterior hypothalamus in the control of masculine sexual behavior. *Annual Review of Sex Research*, *8*, 68-101.

Pinel, J. P. (2002). *Biološka psihologija*. Jastrebarsko: Naklada Slap.

Potts, G. (2008). Your brain on love: the three stages to euphoria. *Oakland Journal*, *15*, 16-27.

Rako, S. (1996). *The hormone of desire*. New York: Harmony Books.

Savic, I., Berglund, H., Gulyas, B., & Roland, P. (2001). Smelling odorous sex hormon-like compounds causes sex differentiated hypothalamic activations in humans. *Neuron*, *31*(4), 661-668.

Savic, I., Berglund, H., & Lindstrom, P. (2005). Brain responses to putative pheromones in homosexual men. *Proceedings of the National Academy of Sciences*, *102*, 7356-7361.

Scholey, A., & Owen, L. (2013). Effects of chocolate on cognitive function and mood: A systematic review. *Nutrition Review*, *71*(10), 665-681.

Shah, N., & Breedlove, S. (2007). Behavioural neurobiology: Females can also be from Mars. *Nature*, *448*, 999-1000.

Shamay-Tsoory, S. G, & Young, L. J. (2016). Understanding the Oxytocin system and Its Relevance to Psychiatry. *Journal of Psychiatric Neuroscience and Therapeutics*, *79* (3), 150-152.

Shamay-Tsoory, S. G., Fischer, M., Dvash, J., Harari, H., Perach-Bloom, N., & Levkovitz, Y. (2009). Intranasal administration of oxytocin increases envy and schadenfreude (gloating).  *Biological Psychiatry*, *66*(9), 864-870. 

Stark, C. (2005). Behavioral effects of stimulation of the medial amygdala in the male rat are modified by prior experience. *Journal of General Psychology*, *132*, 207-224.

Sukel. K. (2013). *This Is Your Brain on Sex. The Scinece Behind the Search for Love*. NY: Simon & Shuster Paperbacks.

Tarlaci, S. (2012). The Brain in Love: Has Neuroscience Stolen the Secret of Love? *NeuroQuantology*, *10*(4), 744-753.

Touhara, K., & Vosshall, L. (2009). Sensing odorants and pheromones with chemosensory receptors. *Annual Review of Physiology*, *71*, 307-332.

Whipple, B., & Komisaruk, B. (1999). Beyond the G spot: Recent research on female sexuality. *Psychiatric Annals*, *29*, 34-37.

Whipple, B., & Komisaruk, B. (2006). Where in the brain is a woman's sexual response? Laboratory studies including brain imaging during orgasm. *Journal of Sex Research*, *43*, 29-30.

Wilson, J. (2003). *Biological foundations of human behavior*. Belmont, CA: Wadsworth/Thomson Learning.

Wyatt, T. D. (2015). The search for human pheromones: The lost decades and the necessity of returning to first principles. *Proceedings of the Royal Society B: Biological Sciences*, *282*, 1-9.

Wysocki, C. J., & Preti, G. (2004). Facts, fallacies, fears, and frustrations with human pheromones. *The Anatomical Record*, *281A*, 1201-1211.

Young, L. J. (2013). When too much of good thing is bad: chronic oxytocin, development, and social impairments. *Biological Psychiatry*, *74*(3), 160-161.

Zeki, S., The neurobiology of love. *FEBS Letter*, *581*(14), 2575-2579.

![C:\\Users\\Pavle\\Desktop\\Ilustracije\\9.1.jpg](media/image1.jpeg){width="6.3in"
height="4.195898950131234in"}

Slika 9.1. Prikaz hipotalamusa, infundibuluma i hipofize

\[stranica namjerno ostavljena prazna\]


## References {.page_break_before}

<!-- Explicitly insert bibliography here -->
<div id="refs"></div>
