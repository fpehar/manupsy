## Recenzije {.page_break_before}


„Mozak i um: od električnih potencijala do svjesnog bića“ se bavi pitanjem odnosa mozga i uma, odnosno, pitanjem kako moždana aktivnost stvara mentalna stanja. Ovo pitanje predstavlja jednu od najvećih neriješenih misterija i izazova za znanost u 21. stoljeću. U zadnjih četrdesetak godina, razvojem različitih tehnika za oslikavanje moždane aktivnosti, akumulirano je mnogo novih spoznaja o ovom fascinantnom pitanju. Stoga je od izuzetne važnosti napraviti pregled najvažnijih dostignuća i usmjeriti čitaoce ka proučavanju relevantne literature.
- Prof. dr. sc. Dražen Domijan

Knjiga donosi pregled odabranih relevantnih i suvremenih tema iz neuroznanosti i znanstvene psihologije. Na taj način čitatelju omogućuje vrlo dubok uvid u mozak i um, od osnovnih spoznaja o anatomiji i fiziologiji živčanog sustava i pregleda suvremenih istraživačkih tehnika u njegovu proučavanju, preko raskrinkavanja ukorijenjenih mitova o mozgu i prikaza evolucije mozga, do vrlo zanimljivih recentnih znanstvenih spoznaja o neurofiziološkoj pozadini jezika, prostornog vida, deklarativnog pamćenja, svijesti, ljubavi i seksa, te političkog djelovanja. … Pri tome je uredništvo uspjelo u nakani da ovu, vrlo kompleksnu materiju, predstavi na jasan i razumljiv način, prilagođen visokoškolskom udžbeniku.
- Izv. prof. dr. sc. Ana Slišković

Riječ je o moderno koncipiranom udžbeniku u kojem su odabrane teme iz područja neuroznanosti opisane na razumljiv način. S obzirom na rastuću važnost nalaza u različitim granama neuroznanosti i njihovoj sve većoj primjeni u raznim sferama ljudskog djelovanja (medicini, obrazovanju, upravljanju ljudskim potencijalima itd.) ovakve su teme itekako relevantne, a dodano je znanje iz tih područja sve traženije u raznim studijskim programima.
- Doc. dr. sc. Ivana Hromatko